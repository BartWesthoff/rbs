# Position Paper Lidl t.b.v. rondetafelgesprek voedselprijzen (10 april 2025)

## De onderscheidende formule van Lidl: duurzaam, gezond én betaalbaar
Met 440 winkels en ruim 19.000 medewerkers in Nederland is Lidl een onmiskenbare speler in het Nederlandse supermarktlandschap. Hoge kwaliteit bieden voor lage prijzen en daarmee een gezonde én duurzame levensstijl voor iedereen toegankelijk maken: dat is de belofte die wij doen aan onze klanten en waar Lidl bekend om staat. Die belofte kunnen wij waarmaken aan de hand van een onderscheidend concept:

1. Een zorgvuldig, selectief en kwalitatief opgebouwd assortiment met circa 3300 voedselproducten in het vaste assortiment, waarbij wij de hoogste kwaliteitseisen stellen.  
2. Focus en inzet op eigen merken. Lidl verkoopt met name eigen merken en is dan ook veel minder afhankelijk van A-merken dan andere supermarkten. In 2023 waren 93% van onze verkopen afkomstig uit eigenmerkproducten. Van de producten die je bij ons in de schappen vindt is 90% eigen merk en slechts 10% A-merk. Door de focus op eigenmerken heeft Lidl controle over de productie- en distributieketen. Dit maakt het mogelijk om kostenefficiënt te werken en producten tegen lagere prijzen aan te bieden.  
3. Lidl maakt deel uit van de grootste retailer van Europa, de Schwarz Group, met aanwezigheid in 31 landen. Hierdoor kunnen wij gezamenlijk (Europees) inkopen en hebben we een enorm schaalvoordeel. Zo lukt het ons om lage prijzen te bieden.  
4. Lidl is een discountformule die zich kenmerkt door efficiëntie, eenvoud en eigen kwaliteitsmerken. Schappen zijn eenvoudig ingericht, producten worden vaak direct uit de dozen verkocht en alles is erop ingericht om kosten te besparen.  

Dat dit concept werkt blijkt uit het recente Kassa-onderzoek waarin werd voorgerekend dat Lidl 15% goedkoper is dan supermarkten in het hogere segment. Dat is terug te zien in het aantal klanten dat bij ons hun boodschappen doet en aan de stijging van ons marktaandeel de afgelopen jaren.

## De prijs van eigen merken onder druk
Een aantal factoren zorgt er echter voor dat de prijs van eigen merken onder druk staat. Allereerst komt dat door een stijging van de inkoopprijs waar supermarkten mee geconfronteerd worden. Bij de prijs van een product moet er verschil gemaakt worden tussen inkoopprijs en verkoopprijs.  

Supermarkten in Nederland kregen de afgelopen jaren te maken met steeds verder stijgende inkoopprijzen. Uit data van EUROSTAT blijkt dat tussen 2020 en 2024 de inkoopprijzen in Nederland met maar liefst 38% gestegen zijn. De inkoopprijs van levensmiddelen wordt beïnvloed door externe factoren zoals inflatie, schommelingen in grondstofprijzen, stijgende energie- en transportkosten, misoogsten en geopolitieke ontwikkelingen. Ook afnemende productie bij primaire producenten en hogere kosten voor een verduurzamingsstandaard die wij in Nederland hanteren, dragen daaraan bij. Supermarkten vangen een deel van deze kosten op, maar niet altijd zonder gevolgen voor de verkoopprijs.  

Naast deze hoge inkoopprijs worden supermarkten nog eens extra belast door, in vergelijking met onze buurlanden, hogere verpakkingsbelastingen en energieprijzen. Kijkend naar de data van EUROSTAT zijn boodschappen in Nederland respectievelijk 2,4% en 1,8% duurder dan in België en Duitsland door hogere btw-tarieven. Zelfs met kortingen op deze belastingen is er sprake van prijsstijgingen die uiteindelijk de consumenten treffen. Een ander in het oog springend voorbeeld is de prijs van plastic. Die steeg van €0,70/kg in 2022 naar €1,05/kg in 2023. Verpakkingskosten stijgen door de Afvalbeheerbijdrage Verpakkingen (ABB), die Lidl sinds 2023 zelf afdraagt. Voor 2024 wordt verdere stijging van deze bijdrage verwacht.

## Toewijding aan onze belofte
Lidl zet zich elke dag met volledige toewijding in om ervoor te zorgen dat onze prijzen zo laag mogelijk blijven, zonder concessies te doen aan kwaliteit. Dit is de belofte die ons bedrijf drijft en het fundament van onze relatie met klanten in alle landen waar Lidl actief is. Door middel van duurzame samenwerkingen met zowel Nederlandse als internationale leveranciers blijven wij ons prijsbeleid voortdurend optimaliseren en blijven wij ons inzetten om onze belofte aan klanten waar te maken.

---

**Lidl Nederland GmbH**  
Postbus 198 - NL-1270 AD Huizen - Havenstraat 71  
Tel.: +31 (0) 35-5287400 - Fax: +31 (0) 35-5264139  
KvK: 32061446 Gooi- en Eemland - BTW nr.: NL804079043B01  
