36675 **Regels met betrekking tot het tegemoetkomen van burgers ten
aanzien van wie door de Belastingdienst en de Dienst Toeslagen ten
onrechte geen medewerking aan een buitengerechtelijke schuldregeling is
gegeven (Wet onverplichte tegemoetkoming onterechte afwijzing
schuldregeling)**

**Nota naar aanleiding van het verslag**

**Inhoudsopgave**

1\. Inleiding 2

2\. MSNP-verzoek onterecht afgewezen 8

2.1. Regulier MSNP-traject 8

2.2. Onterechte afwijzing door de Belastingdienst 8

2.3. Tegemoetkoming is wenselijk en gepast 11

2.4. Uitgangspunten van het voorgestelde tegemoetkomingsbeleid 11

2.5. Wanneer géén tegemoetkoming 13

2.6. Herstel op grond van de Wet hersteloperatie toeslagen 14

3\. Het voorgestelde tegemoetkomingsbeleid 16

3.1. Vormen van tegemoetkoming 21

3.2. Categorieën burgers bij het voorgestelde tegemoetkomingsbeleid 28

3.3. Voorbeeld van tegemoetkoming in cauïstiek 29

3.4. Doorwerking voorgesteld tegemoetkomingsbeleid 31

4\. Uitvoering en budgettaire gevolgen 32

5\. Doenvermogen 36

6\. Advies en consultatie 38

# Inleiding

Het kabinet heeft met interesse kennisgenomen van de vragen en
opmerkingen van de leden van de fracties van PVV, VVD, NSC, CDA, SGP en
ChristenUnie. Hierna wordt bij de beantwoording van de vragen zoveel
mogelijk de volgorde van het verslag aangehouden, met dien verstande dat
gelijkluidende of in elkaars verlengde liggende antwoorden tezamen zijn
beantwoord.

De leden van de fractie van de PVV vragen waarom het zo lang heeft
geduurd voordat het tegemoetkomingsbeleid tot stand is gekomen.

> Kort na de constatering dat verzoeken om mee te werken aan een
> minnelijke schuldsanering natuurlijke personen (MSNP) door de
> Belastingdienst mogelijk onterecht zijn afgewezen, zijn de eerste
> contouren van het tegemoetkomingsbeleid kenbaar gemaakt. Uw Kamer is
> vervolgens frequent geïnformeerd over het voorgenomen
> tegemoetkomingsbeleid en de resultaten van het onderzoek naar
> MSNP-verzoeken die mogelijk onterecht zijn afgewezen, bijvoorbeeld in
> februari 2024. Destijds is uw Kamer onder meer geïnformeerd over het
> aanbod van de Vereniging van Nederlandse Gemeenten (VNG) om
> voorafgaand aan de inwerkingtreding van de wet te starten met
> schuldhulpverlening.
>
> Het onderzoek naar onterechte MSNP-afwijzingen is erg complex en
> arbeidsintensief en vergt daarom veel tijd. Het opgestelde
> tegemoetkomingsbeleid is opgetekend in het onderhavige wetsvoorstel.
> Het wetsvoorstel is in de zomer van 2024 -- destijds als onderdeel van
> het Belastingplan 2025 − ter advisering voorgelegd aan de Afdeling
> advisering van de Raad van State (de Afdeling). In september 2024 is
> het advies ontvangen. De Afdeling heeft in haar advies aangegeven een
> aantal bezwaren bij het voorstel te hebben en adviseerde het
> voorstel niet bij de Tweede Kamer der Staten-Generaal in te
> dienen, tenzij het is aangepast (dictum C). Het kabinet neemt deze
> beoordeling van een hoog College van Staat zeer serieus en heeft
> gezien het advies dan ook besloten om het wetsvoorstel uit het pakket
> Belastingplan 2025 te halen en voldoende tijd te nemen om het advies
> te verwerken en eventuele aanpassingen te bespreken met zowel interne
> als externe betrokken partijen. Hierdoor was inwerkingtreding per 1
> januari 2025 niet langer mogelijk.

De leden van de fracties van de PVV en SGP vragen of een
hardheidsclausule of een andere mogelijkheid soelaas biedt om burgers,
die in de jaren 2012 en 2013 een onterechte afwijzing hebben ontvangen,
mee te nemen in het tegemoetkomingsbeleid.

De Belastingdienst beschikt in principe niet meer over de volledige
dossiers uit de jaren 2012 en 2013 vanwege het verstrijken van de
wettelijke bewaartermijn en de (inmiddels digitale) inrichting van het
systeem van het Landelijk Incasso Centrum. Hierdoor kan de
Belastingdienst niet vaststellen of burgers in 2012 en 2013 een
onterechte afwijzing hebben ontvangen en daardoor dus ook niet
ambtshalve tegemoetkomen aan burgers die in 2012 of 2013 een onterechte
afwijzing van de Belastingdienst hebben ontvangen. Door het ontbreken
van deze (volledige) dossiers is het ook niet mogelijk om inzichtelijk
te maken wat de tegemoetkomings- en uitvoeringskosten zijn van het
tegemoetkomen van burgers die in 2012 of 2013 mogelijk een onterechte
afwijzing hebben ontvangen. Een andere mogelijkheid die is genoemd is
dat burgers zichzelf kunnen melden bij de Belastingdienst. Bij die
mogelijkheid zal de bewijslast bij de burger worden gelegd. De kans
wordt laag ingeschat dat de burger beschikt over de juiste documentatie,
omdat de afwijzingsbrief naar de schuldhulpverlener is gestuurd.
Hierdoor zal deze mogelijkheid niet alleen veel extra uitvoeringlasten
voor de Belastingdienst met zich brengen, maar ook extra frustratie bij
de burgers.

> Een hardheidsclausule zal voor burgers die in 2012 of 2013 een
> onterechte afwijzing van de Belastingdienst hebben ontvangen geen
> soelaas bieden. Een hardheidsclausule biedt de mogelijkheid om op
> verzoek van een burger af te wijken van (dwingende) wetgeving als
> toepassing van die wetgeving tot een onvoorzien en onredelijk
> benadelend gevolg zou leiden voor deze burger. In dit geval gaat het
> niet om onvoorziene gevallen, maar om voorzienbare gevallen. Bij het
> onderhavige wetsvoorstel is er bewust voor gekozen om burgers die in
> 2012 of 2013 mogelijk een onterechte afwijzing van de Belastingdienst
> hebben ontvangen geen onderdeel te laten uitmaken van het
> tegemoetkomingsbeleid, omdat dit onuitvoerbaar wordt geacht.[^1]

In dit kader is relevant om op te merken dat onterechte afwijzingen van
de Belastingdienst in 2012 en 2013 alleen plaats hebben kunnen vinden op
basis van een registratie in de Fraude Signalering Voorziening (FSV),
fraude-indicatie of een kwalificatie opzet of grove schuld (hierna:
O/GS-kwalificatie). Afwijzingen vanwege een belastingschuld of
toeslagschuld boven een door de Belastingdienst gehanteerd normbedrag
vonden pas plaats vanaf 2015. Met de huidige inzichten van het nog niet
afgeronde onderzoek naar burgers die onterecht zijn afgewezen in de
periode 2015 tot april 2021, blijkt dat ongeveer 90% van de afwijzingen
plaatsvond vanwege een belastingschuld of toeslagschuld boven een door
de Belastingdienst gehanteerd normbedrag. Daarnaast hebben burgers die
menen dat hun MSNP-verzoek onterecht door de Belastingdienst is
afgewezen door een registratie in de FSV, reeds een mogelijkheid gehad
om zichzelf te melden via het FSV-meldpunt. De groep burgers die
mogelijk in 2012 of 2013 een onterechte afwijzing van de Belastingdienst
hebben ontvangen en zich nog niet hebben gemeld, is hierdoor naar
verwachting erg klein. Het zou enkel kunnen gaan om burgers die menen
onterecht te zijn afgewezen op basis van een fraude-indicatie of
O/GS-kwalificatie.

De leden van de fractie van de VVD vragen welke ruimte er nog is om
aanpassingen of verbeteringen aan te brengen aan het onderhavige
wetsvoorstel.

De Tweede Kamer heeft de mogelijkheid heeft om voorstellen tot
aanpassing van het wetsvoorstel te doen. Na het advies van de Afdeling
heeft het kabinet onderzocht of, en zo ja, op welke manier het
tegemoetkomingsbeleid moet worden aangepast. Het kabinet heeft
vervolgens de afweging gemaakt om bepaalde onderdelen van het
tegemoetkomingsbeleid ongemoeid te laten onder meer vanwege het
vertrouwen dat bij burgers kan zijn gewekt door de eerdere communicatie
over het tegemoetkomingsbeleid. Met het wetsvoorstel wordt volgens het
kabinet het gewenste doel bereikt: burgers tegemoetkomen voor de door de
Belastingdienst gemaakte fout. Daarnaast kunnen door het voorgestelde
tegemoetkomingsbeleid burgers alsnog in de situatie worden gebracht waar
zij zich in zouden hebben bevonden als de Belastingdienst het initiële
MSNP-verzoek niet onterecht had afgewezen en zij hierdoor zouden zijn
toegelaten tot een MSNP: het realiseren van een schuldenvrije start. De
wens een schuldenvrije start te realiseren voor deze burgers wordt ook
benadrukt door de burgers met wie is gesproken en betrokken partijen
zoals de VNG.

Voorts vragen deze leden hoeveel procent van de burgers die onterecht is
afgewezen vanwege een belasting- of toeslagenschuld boven een bepaald
normbedrag ten tijde van deze afwijzing ondernemer was.

Het precieze aantal actieve ondernemers met een onterechte afwijzing is
niet bekend, maar het zal naar schatting gaan over een zeer kleine
groep. Tot en met 31 december 2020 was het beleid dat de Belastingdienst
niet meewerkte aan een MSNP-verzoek dat werd gedaan namens ondernemers.
Een afwijzing van de Belastingdienst was in dat geval conform (destijds)
staand beleid. Aangezien het onderzoek betrekking heeft op afwijzingen
in de periode 1 januari 2014 tot 1 april 2021, zal het grootste deel van
de afwijzingen die hebben plaatsgevonden enkel op onterechte
afwijsgronden geen betrekking hebben gehad op destijds actieve
ondernemers. Alleen in de periode van 1 januari 2021 tot 1 april 2021
zouden actieve ondernemers een afwijzing op onjuiste gronden kunnen
hebben ontvangen. Gegeven dat in deze maanden ongeveer 100 afwijzingen
op onjuiste gronden hebben plaatsgevonden, zal de groep ondernemers
beperkt zijn.

De leden van de fracties van NSC, de ChristenUnie en het CDA vragen of
het in het wetsvoorstel opgenomen forfaitaire bedrag toereikend is
gezien de gevolgen voor de burger van wie een MSNP-onterecht is
afgewezen, zeker bij een burger in categorie I die lange tijd in
onzekerheid heeft kunnen zitten en in de dwanginvordering terecht kan
zijn gekomen en zelf al een oplossing voor de schuldenproblematiek heeft
gevonden.

Burgers in categorie I hebben door de onterechte afwijzing van de
Belastingdienst niet gelijk een oplossing voor hun problematische
schulden kunnen realiseren en langer in onzekerheid kunnen verkeren.
Gemiddeld zijn zij negen maanden na de onterechte afwijzing alsnog
toegelaten tot een MSNP of WSNP. In de periode tussen de onterechte
afwijzing en toelating tot een MSNP of WSNP kunnen burgers ook
geconfronteerd zijn met dwanginvordering. Deze burgers zijn later alsnog
toegelaten tot een MSNP of WSNP en hebben zij daarmee een schuldenvrije
start kunnen realiseren. Gezien het voorgaande ziet het kabinet geen
aanleiding voor een aanvullende tegemoetkoming voor burgers in categorie
I.

In navolging van het advies van de Afdeling is uiteindelijk gekozen voor
een vast forfaitair bedrag voor iedere burger die een onterechte
afwijzing van de Belastingdienst heeft ontvangen, omdat het gaat om de
erkenning van het leed dat deze burger is aangedaan. Het is in die
context niet consistent om te kiezen voor een tegemoetkoming die
gekoppeld is aan een bepaalde periode en waarbij de hoogte van de
tegemoetkoming nadrukkelijk kijkt naar de (financiële) gevolgen voor de
burger. Temeer omdat in principe sprake is van een gelijke ervaring voor
alle betrokkenen: een MSNP-verzoek is onterecht afgewezen en daarmee een
MSNP-traject door de Belastingdienst onnodig gefrustreerd.

De vergoeding voor burgers van wie bijzondere of strafrechtelijke
gegevens zijn geregistreerd in FSV is € 375. Voor de hoogte daarvan is
aansluiting gezocht bij de bedragen voor vergoeding van immateriële
schade in de jurisprudentie. De meest voorkomende bedragen in de
jurisprudentie bevinden zich in de bandbreedte tussen € 250 en € 500. De
situatie van een burger van wie een MSNP-verzoek onterecht is afgewezen,
is niet zonder meer te vergelijken met de situatie van een burger die in
aanmerking komt voor de tegemoetkoming van € 375. Gezien de gevolgen die
een onterechte afwijzing heeft kunnen hebben, acht het kabinet daarom
een forfaitaire tegemoetkoming van € 500 passend.

Met de forfaitaire tegemoetkoming worden burgers tegemoetgekomen voor
het feit dat de Belastingdienst hun verzoek onterecht heeft afgewezen.
Een deel van de burgers is na die afwijzing op een later moment niet
toegelaten tot een MSNP of WSNP en heeft ook geen afwijzing conform
formeel juridische afwijsgronden op een MSNP-verzoek ontvangen. Het
tegemoetkomingsbeleid bestaat daarom niet alleen uit een forfaitaire
tegemoetkoming, maar ook uit een oplossing voor de schuldenproblematiek
door te voorzien in een mogelijkheid om alsnog een schuldenvrije start
te creëren. Voor burgers die na de onterechte afwijzing van de
Belastingdienst niet meer zijn toegelaten tot een MSNP of WSNP of ten
tijde van het in werking treden van de tegemoetkomingsregeling zich in
een lopend MSNP- of WSNP-traject bevinden, is aanvullend
tegemoetkomingsbeleid opgesteld, zodat deze burgers in de positie kunnen
komen waarin zij zouden zijn als de Belastingdienst het initiële
MSNP-verzoek niet onterecht zou hebben afgewezen. Aangezien burgers in
categorie I een schuldenvrije start hebben kunnen realiseren doordat zij
na de onterechte afwijzing van de Belastingdienst alsnog zijn toegelaten
tot een MSNP of WSNP en burgers in categorie III na de onterechte
afwijzing een afwijzing conform formeel juridische afwijsgronden van de
Belastingdienst hebben ontvangen, komen deze burgers niet in aanmerking
voor de tegemoetkomingsonderdelen die zien op het alsnog creëren van een
schuldenvrije start.

De leden van de fracties van de ChristenUnie, PVV en NSC vragen of bij
de vormgeving van het tegemoetkomingsbeleid andere (niet-financiële)
manieren van tegemoetkomen en van maatwerk zijn overwogen en waarom deze
wel of niet in het wetsvoorstel zijn opgenomen.

Door de onterechte afwijzing van MSNP-verzoeken heeft de Belastingdienst
burgers onnodig en aanzienlijk beperkt in de mogelijkheid om een
schuldenvrije start te realiseren, dan wel is die mogelijkheid hun in
zijn geheel ontnomen. Ter erkenning hiervan is ook gekeken naar een
niet-financiële tegemoetkoming in de vorm van het aanbieden van excuses.
Omdat de afwijzing aanzienlijke grote gevolgen kan hebben voor de
burgers, wordt het passend geacht om − naast excuses aan te bieden − de
burgers ook een onverplichte tegemoetkoming uit te keren en om deze
burgers zo in de positie te brengen waar zij zich in zouden hebben
bevonden als zij wel waren toegelaten tot een MSNP: een schuldenvrije
start.

Daarom ontvangt elke burger die onterecht door de Belastingdienst is
afgewezen een forfaitaire tegemoetkoming ter erkenning van de fout die
is gemaakt.

In een eerder stadium is voorgesteld om de hoogte van de tegemoetkoming
te laten afhangen van de periode tussen de onterechte afwijzing en
toelating tot MSNP of WSNP, te weten € 500 per zes maanden.[^2] De
hoogte van deze tegemoetkoming was gebaseerd op de compensatie voor
immateriële schade geleden, zoals opgenomen in de artikelen 2.1 en 2.3,
vierde lid, van de Wet hersteloperatie toeslagen (Wht). Aanvullend werd
destijds voorgesteld om burgers die uiteindelijk in een WSNP in plaats
van een MSNP terecht zijn gekomen eenmalig € 500 extra uit te keren,
omdat een WSNP in beginsel ingrijpender is dan een MSNP. Uiteindelijk is
onder meer na het advies van de Afdeling besloten om te kiezen voor een
forfaitaire tegemoetkoming voor elke onterechte afwijzing van de
Belastingdienst, waarbij het bedrag voor elke getroffen burger gelijk
is. Burgers die nog geen schuldenvrije start hebben kunnen realiseren,
wordt daarnaast met dit wetsvoorstel alsnog een schuldenvrije start
geboden door middel van de pseudo-MSNP, kwijtschelding van belasting- en
toeslagenschulden en terugbetaling van deze betaalde en verrekende
bedragen. Hiermee wordt aldus maatwerk geboden.

De leden van de fracties van de ChristenUnie, VVD en NSC vragen of het
kabinet uitgebreider kan reflecteren op het verwijt van de Afdeling dat
het tegemoetkomingsbeleid is opgesteld zonder dat vooraf en tijdens de
uitwerking met betrokken burgers is gesproken en vragen met welke
betrokkenen is gesproken en of het kabinet kan aangeven welke suggesties
door betrokken burgers en belangenorganisaties zijn aangevoerd en,
indien van toepassing, waarom deze suggesties niet of wel zijn
overgenomen.

Voor de uitwerking van het tegemoetkomingsbeleid is gesproken met
burgers die vanaf 2014 een onterechte afwijzing van de Belastingdienst
hebben ontvangen. Daarnaast is gesproken met betrokken partijen als de
Nederlandse Vereniging voor Volkskrediet (NVVK), VNG, Stella-teams en
het landelijke overlegorgaan van rechters-commissaris in procedures
betreffende faillissementen, wettelijke schuldsaneringsregelingen en
surseances van betaling (Recofa). Er is een representatieve doelgroep
benaderd met de vraag wat deze burgers een toereikende tegemoetkoming
zouden vinden. Daarnaast is met ongeveer 2,5% van de burgers in
categorie II contact geweest over hun behoeftes en wensen. Statistisch
gezien is dit geen grote steekproef, maar de conclusie was eenduidig:
allen wensten bovenal alsnog schuldenvrij te raken. Daarbij werd het als
oneerlijk beschouwd dat deze burgers hier nu nog voor moeten betalen,
terwijl zij al jarenlang betalingen aan hun schuldeisers hebben gedaan
en nog steeds niet schuldenvrij zijn.

Ten aanzien van burgers die in 2012 of 2013 mogelijk een onterechte
afwijzing van de Belastingdienst hebben ontvangen, beschikt de
Belastingdienst in principe niet meer over alle gegevens die
noodzakelijk zijn voor een onderzoek naar een afwijzing. Burgers die in
2012 of 2013 mogelijk een onterechte afwijzing van de Belastingdienst
hebben ontvangen zijn daarom niet meegenomen in het onderzoek en dus
niet bij de Belastingdienst bekend. De Belastingdienst heeft die burgers
dan ook niet in de uitwerking van het tegemoetkomingsbeleid kunnen
betrekken en dus ook niet hun behoeften in kaart kunnen brengen.

Voorts is gekeken naar eerdere ervaringen bij de Uitvoeringsorganisatie
Herstel Toeslagen (UHT). In alle gesprekken kwam naar voren dat de
voornaamste wens van burgers was dat zij alsnog een schuldenvrije start
zouden kunnen realiseren. Ook verschillende stakeholders zoals de VNG
gaven aan dat onderscheid moet worden gemaakt tussen burgers die al wel
een schuldenvrije start hebben gerealiseerd en burgers die dat nog niet
hebben gedaan. De stakeholders hebben benadrukt dat het voor deze
laatste groep van belang is dat aan hen alsnog een schuldenvrije start
wordt geboden. Om deze reden is de pseudo-MSNP, ook na het advies van de
Afdeling, onderdeel van het wetsvoorstel, omdat dit volgens het kabinet
de enige manier is waarop voor burgers daadwerkelijk een schuldenvrije
start gerealiseerd kan worden. Ook tijdens de internetconsultatie hebben
burgers en belangenorganisaties de ruimte gehad om suggesties te doen.
In het algemeen deel van de memorie van toelichting is toegelicht waarom
suggesties die door middel van de internetconsultatie zijn ontvangen wél
of niet zijn overgenomen.[^3] Gezien het voorgaande is het kabinet van
oordeel dat alle betrokken partijen zijn geraadpleegd en dat het
tegemoetkomingsbeleid voldoende zal aansluiten op de wensen van burgers.

# MSNP-verzoek onterecht afgewezen

## [Regulier MSNP-traject]{.underline}

De leden van de fractie van de VVD vragen wat de verhouding is van
burgers die kiezen voor schuldbemiddeling en de mogelijkheid om te
saneren door middel van een door een derde verstrekt saneringskrediet.
Voorts vragen deze leden of dit in elke gemeente mogelijk is en welke
van de twee eerdergenoemde mogelijkheden het meest efficiënt is.

Uit onderzoek van de NVVK blijkt dat schuldhulpverleners steeds vaker
aansturen op schuldregelingen op basis van een saneringskrediet en dat
het aandeel saneringskredieten inmiddels bijna 70% betreft. Het
saneringskrediet wordt als het meest efficiënt gezien, omdat de burger
nog maar aan één schuldeiser maandelijks een bedrag hoeft te betalen.
Dit leidt tot minder zorgen bij de burger en zorgt voor een vermindering
van de administratieve lasten voor schuldhulpverleners en schuldeisers.
Niet alle gemeenten bieden op dit moment saneringskredieten aan, maar
elke gemeente zal een pseudo-MSNP aanbieden voor de getroffen burgers en
bij de uitvoering hiervan de richtlijnen van de VNG volgen.

## [Onterechte afwijzing door de Belastingdienst]{.underline}

De leden van de fractie van de VVD vragen in hoeveel gevallen een
inhoudelijke toetsing heeft plaatsgevonden door een 1x1 indicatie en
vervolgens in hoeveel gevallen na een inhoudelijke toetsing het
MSNP-verzoek is afgewezen en is toegewezen.

Er is niet specifiek vastgelegd hoe vaak een 1x1-indicatie heeft geleid
tot uitval en dus een inhoudelijke toetsing. Een afwijzing van de
Belastingdienst op basis van een 1x1-indicatie is vastgelegd als
fraude-indicatie. Uit het onderzoek naar de onterechte afwijzingen
blijkt dat ongeveer 2% van de burgers (ongeveer 100 burgers volgens de
huidige inschattingen) een afwijzing op basis van een fraude-indicatie
oftewel een 1x1-indicatie heeft ontvangen.

Voorts vragen deze leden of in kaart is gebracht hoe vaak de
Belastingdienst de enige schuldeiser is geweest die niet heeft ingestemd
met een MSNP-verzoek.

Deze informatie is niet beschikbaar, omdat de schuldhulpverlener in de
regel niet aan de Belastingdienst mededeelt of andere en zo ja, welke
schuldeisers (niet) akkoord gaan. Normaliter is de reactie van de
Belastingdienst wel van groot belang voor het wel of niet tot stand
komen van een MSNP, omdat de Belastingdienst een grote en preferente
schuldeiser is. In de praktijk blijkt dat het standpunt van de
Belastingdienst om die reden bepalend kan zijn voor de medewerking van
andere schuldeisers.

De leden van de fracties van NSC en de VVD vragen of het mogelijk is om
een onderverdeling te maken van de onterechte afwijzingen naar jaar en
de reden voor de afwijzing.

Het onderzoek naar de onterechte afwijzingen van de Belastingdienst is
nog niet afgerond, omdat het deel van burgers dat ook onderdeel is van
de UHT-populatie nog wordt onderzocht. Omdat de UHT-populatie mogelijk
afwijkt van de reeds onderzochte populatie, kan de definitieve
onderverdeling nog (aanzienlijk) veranderen. Bij de huidige stand van
zaken -- te weten het onderzoek naar de populatie exclusief de
UHT-populatie -- kan de populatie als volgt worden onderverdeeld,
waarbij de aantallen zijn afgerond op tientallen en de percentages op
een geheel getal.

  -----------------------------------------------------------------------
  Afwijsgrond                                      Aantal[^4]
  ------------------------------------------------ ----------------------
  FSV-registratie                                  30 (1%)

  Fraude-indicatie                                 100 (2%)

  Grensbedrag[^5]                                  4.300 (89%)

  O/GS-kwalificatie                                80 (2%)

  Combinatie van de bovenstaande afwijsgronden     330 (7%)

  Totaal                                           **4.840**
  -----------------------------------------------------------------------

*Onderverdeling op grond van afwijsgrond*

*Onderverdeling categorie per afwijsgrond*

+----------------+-------+-------+---------+---------+--------+----+
| afwijsgrond    | FSV-  | Fr    | Gren    | O/G     | Comb   | To |
|                |       | aude- | sbedrag | S-kwali | inatie | ta |
| Categorie      | r     |       |         | ficatie |        | al |
|                | egist | indi  |         |         |        |    |
|                | ratie | catie |         |         |        |    |
+================+=======+=======+=========+=========+========+====+
| Categorie I    | 20    | 50    | 1.760   | 50      | 230    | *  |
|                |       |       |         |         |        | *2 |
|                |       |       |         |         |        | .1 |
|                |       |       |         |         |        | 10 |
|                |       |       |         |         |        | ** |
+----------------+-------+-------+---------+---------+--------+----+
| Categorie II   | 10    | 20    | 400     | 20      | 50     | *  |
|                |       |       |         |         |        | *5 |
|                |       |       |         |         |        | 00 |
|                |       |       |         |         |        | ** |
+----------------+-------+-------+---------+---------+--------+----+
| Categorie III  | \-    | 30    | 2.050   | 10      | 40     | *  |
|                |       |       |         |         |        | *2 |
|                |       |       |         |         |        | .1 |
|                |       |       |         |         |        | 30 |
|                |       |       |         |         |        | ** |
+----------------+-------+-------+---------+---------+--------+----+
| Categorie IV   | \-    | \-    | 30      | \-      | \-     | ** |
|                |       |       |         |         |        | 30 |
|                |       |       |         |         |        | ** |
+----------------+-------+-------+---------+---------+--------+----+
| Categorie I of | \-    | \-    | 60      | \-      | 10     | ** |
| IV[^6]         |       |       |         |         |        | 70 |
|                |       |       |         |         |        | ** |
+----------------+-------+-------+---------+---------+--------+----+
| Totaal         | *     | **    | **      | **80**  | *      | *  |
|                | *30** | 100** | 4.300** |         | *330** | *4 |
|                |       |       |         |         |        | .8 |
|                |       |       |         |         |        | 40 |
|                |       |       |         |         |        | ** |
+----------------+-------+-------+---------+---------+--------+----+

*Onderverdeling per jaar*

<table style="width:100%;">
<colgroup>
<col style="width: 24%" />
<col style="width: 8%" />
<col style="width: 8%" />
<col style="width: 8%" />
<col style="width: 8%" />
<col style="width: 8%" />
<col style="width: 8%" />
<col style="width: 8%" />
<col style="width: 8%" />
<col style="width: 9%" />
</colgroup>
<thead>
<tr>
<th><p>Jaar</p>
<p>Categorie</p></th>
<th>2014</th>
<th>2015</th>
<th>2016</th>
<th>2017</th>
<th>2018</th>
<th>2019</th>
<th>2020</th>
<th>2021</th>
<th>Totaal</th>
</tr>
</thead>
<tbody>
<tr>
<td>Categorie I</td>
<td>40</td>
<td>440</td>
<td>490</td>
<td>320</td>
<td>320</td>
<td>290</td>
<td>180</td>
<td>30</td>
<td><strong>2.110</strong></td>
</tr>
<tr>
<td>Categorie II</td>
<td>20</td>
<td>90</td>
<td>130</td>
<td>80</td>
<td>70</td>
<td>60</td>
<td>40</td>
<td>10</td>
<td><strong>500</strong></td>
</tr>
<tr>
<td>Categorie III</td>
<td>10</td>
<td>250</td>
<td>590</td>
<td>430</td>
<td>350</td>
<td>240</td>
<td>220</td>
<td>40</td>
<td><strong>2.130</strong></td>
</tr>
<tr>
<td>Categorie IV</td>
<td>-</td>
<td>-</td>
<td>-</td>
<td>-</td>
<td>10</td>
<td>10</td>
<td><strong>-</strong></td>
<td>10</td>
<td><strong>30</strong></td>
</tr>
<tr>
<td>Categorie I of IV<a href="#fn1" class="footnote-ref" id="fnref1"
role="doc-noteref"><sup>1</sup></a></td>
<td>-</td>
<td>10</td>
<td>10</td>
<td>10</td>
<td>10</td>
<td>10</td>
<td>10</td>
<td>10</td>
<td><strong>70</strong></td>
</tr>
<tr>
<td>Totaal</td>
<td><strong>70</strong></td>
<td><strong>780</strong></td>
<td><strong>1.220</strong></td>
<td><strong>840</strong></td>
<td><strong>760</strong></td>
<td><strong>610</strong></td>
<td><strong>460</strong></td>
<td><strong>100</strong></td>
<td><strong>4.840</strong></td>
</tr>
</tbody>
</table>
<section id="footnotes" class="footnotes footnotes-end-of-document"
role="doc-endnotes">
<hr />
<ol>
<li id="fn1"><p>Categorie I of IV: gegeven dat het nog onduidelijk is
wanneer het wetsvoorstel in werking zal treden, is het voor burgers die
op dit moment in een lopend MSNP- of WSNP-traject zitten nog niet zeker
of dit traject is afgerond bij inwerkingtreding van de wet.<a
href="#fnref1" class="footnote-back" role="doc-backlink">↩︎</a></p></li>
</ol>
</section>

> *Onderverdeling afwijsgrond per jaar*

<table style="width:100%;">
<colgroup>
<col style="width: 24%" />
<col style="width: 8%" />
<col style="width: 8%" />
<col style="width: 8%" />
<col style="width: 8%" />
<col style="width: 8%" />
<col style="width: 8%" />
<col style="width: 8%" />
<col style="width: 8%" />
<col style="width: 9%" />
</colgroup>
<thead>
<tr>
<th><p>Jaar</p>
<p>Afwijsgrond</p></th>
<th>2014</th>
<th>2015</th>
<th>2016</th>
<th>2017</th>
<th>2018</th>
<th>2019</th>
<th>2020</th>
<th>2021</th>
<th>Totaal</th>
</tr>
</thead>
<tbody>
<tr>
<td>FSV-registratie</td>
<td>-</td>
<td>10</td>
<td>10</td>
<td>10</td>
<td>-</td>
<td>-</td>
<td>-</td>
<td>-</td>
<td><strong>30</strong></td>
</tr>
<tr>
<td>Fraude-indicatie</td>
<td>30</td>
<td>40</td>
<td>30</td>
<td>-</td>
<td>-</td>
<td>-</td>
<td>-</td>
<td>-</td>
<td><strong>100</strong></td>
</tr>
<tr>
<td>Grensbedrag</td>
<td>-</td>
<td>590</td>
<td>1.080</td>
<td>780</td>
<td>700</td>
<td>590</td>
<td>460</td>
<td>100</td>
<td><strong>4.300</strong></td>
</tr>
<tr>
<td>O/GS-kwalificatie</td>
<td>20</td>
<td>30</td>
<td>10</td>
<td>20</td>
<td>-</td>
<td>-</td>
<td><strong>-</strong></td>
<td>-</td>
<td><strong>80</strong></td>
</tr>
<tr>
<td>Combinatie</td>
<td>20</td>
<td>110</td>
<td>90</td>
<td>30</td>
<td>60</td>
<td>20</td>
<td>-</td>
<td>-</td>
<td><strong>70</strong></td>
</tr>
<tr>
<td>Totaal</td>
<td><strong>70</strong></td>
<td><strong>780</strong></td>
<td><strong>1.220</strong></td>
<td><strong>840</strong></td>
<td><strong>760</strong></td>
<td><strong>610</strong></td>
<td><strong>460</strong></td>
<td><strong>100</strong></td>
<td><strong>4.840</strong></td>
</tr>
</tbody>
</table>

## [Tegemoetkoming is wenselijk en gepast]{.underline}

De leden van de fractie van de VVD vragen of er situaties bekend dan wel
denkbaar zijn waar een onterechte afwijzing heeft geleid tot een
juridische verplichting tot het betalen van een schadevergoeding en of
die eventuele schadevergoeding boven op de onverplichte tegemoetkoming
komt.

Tot op heden is niet vastgesteld dat sprake is geweest van een
onrechtmatige daad en daarmee de juridische verplichting bestaat tot het
betalen van een schadevergoeding. Mocht een burger succesvol kunnen
onderbouwen dat de Belastingdienst jegens hem onrechtmatig heeft
gehandeld en vervolgens vast komen te staan dat er een juridische
verplichting op de Belastingdienst rust om deze burger te compenseren
voor de daardoor geleden vermogensschade, staat deze materiële
schadevergoeding los van een eventuele tegemoetkoming die op grond van
het onderhavige wetsvoorstel − die ter erkenning van leed is − aan de
betreffende burger is of kan worden toegekend en niet ter compensatie
van bepaalde vermogensschade wordt uitgekeerd.

Voorts vragen zij hoeveel schuldhulpverleners gebruik maken van de
werkwijze die de VNG heeft opgesteld, hoe deze werkwijze wordt ervaren
en in welke gemeenten het meest gebruik wordt gemaakt van de werkwijze.

Alle schuldhulpverleners maken gebruik van de door VNG opgestelde
werkwijze wanneer een burger zich bij de gemeente meldt voor een
pseudo-MSNP. Enkele tientallen burgers hebben zich reeds gemeld, maar
het precieze aantal per gemeente is niet bekend. Tot nu toe heeft
ongeveer 20% van de categorie II-burgers met wie telefonisch contact is
geweest aangegeven voornemens te zijn om contact op te nemen met hun
gemeente voor schuldhulpverlening. De gemeenten zijn tevreden over deze
werkwijze en over het feit dat zij vooruitlopend op de wet hebben kunnen
starten met het bieden van hulp aan burgers en het herstellen van
vertrouwen in de overheid. De burgers geven aan dat ze blij zijn dat er
nu eindelijk een oplossing is gekomen voor hun uitzichtloze
schuldenproblematiek.

Burgers die in aanmerking komen voor een pseudo-MSNP zijn verdeeld over
het hele land, maar de gemeente met het grootste aantal gedupeerde
burgers is de gemeente Amsterdam.

## [Uitgangspunten van het voorgestelde tegemoetkomingsbeleid]{.underline}

De leden van de fractie van de VVD vragen welke andere redenen mede ten
grondslag hebben kunnen liggen aan het niet tot stand komen van een MSNP
en of aan deze andere redenen geen gevolg wordt gegeven.

Bij alle burgers die in aanmerking komen voor een tegemoetkoming op
grond van het onderhavige wetsvoorstel heeft de Belastingdienst
onterecht een MSNP-verzoek afgewezen. Naast die onterechte afwijzing
zouden ook andere omstandigheden een rol kunnen hebben gespeeld bij het
niet tot stand komen van een MSNP. Hierbij kan bijvoorbeeld worden
gedacht aan de omstandigheid dat een andere schuldeiser weigert in te
stemmen met het saneringsvoorstel of dat de burger kiest voor een andere
schuldhulpverlener, bijvoorbeeld in verband met een verhuizing, en
daardoor het traject bij de huidige schuldhulpverlener wordt beëindigd.
De Belastingdienst kan echter bij het onderzoek naar de onterechte
afwijzingen niet met zekerheid vaststellen dat eventuele andere
omstandigheden daadwerkelijk een rol hebben gespeeld bij het niet tot
stand komen van een MSNP en dat een MSNP ook niet tot stand zou zijn
gekomen als de Belastingdienst wel had ingestemd. Daar komt bij dat de
Staatssecretaris van Financiën - Fiscaliteit en Belastingdienst
laatstelijk in de Kamerbrief van 23 april 2024 al heeft aangegeven dat
de focus ligt op de fout die de Belastingdienst heeft gemaakt, namelijk
het onterecht afwijzen, en dat burgers voor die fout tegemoet dienen te
worden gekomen. Voorts is het niet ondenkbaar dat de onterechte
afwijzing van de Belastingdienst (direct) invloed heeft gehad op een
andere omstandigheid die de totstandkoming van een MSNP zou kunnen
hebben belemmerd. Het is niet ondenkbaar dat de burger kiest voor een
andere schuldhulpverlener in de hoop op meer succes of dat andere
schuldeisers ook weigeren in te stemmen als zij weten dat de
Belastingdienst heeft geweigerd in te stemmen, aangezien de
Belastingdienst vaak een hoge dan wel de hoogste vordering op de burger
heeft. Ervan afgezien dat niet kan worden vastgesteld dat zonder een
onterechte afwijzing van de Belastingdienst wél een MSNP tot stand zou
zijn gekomen, acht het kabinet het ook gepast dat gevolg wordt gegeven
aan een afwijzing die onterecht is geweest. De Belastingdienst had
nimmer MSNP-verzoeken op de in het wetsvoorstel genoemde onterechte
afwijsgronden mogen afwijzen, waarbij de afwijzing aanzienlijke gevolgen
voor de burger heeft kunnen hebben. De omstandigheid dat het gaat om een
fout die ingrijpende gevolgen heeft kunnen hebben voor (kwetsbare)
burgers rechtvaardigt volgens het kabinet een tegemoetkoming, ook als
sprake zou zijn geweest van een andere omstandigheid die zonder de
onterechte afwijzing van de Belastingdienst de totstandkoming van een
MSNP zou hebben belemmerd. Gelet daarop wordt geen rekening gehouden met
een andere omstandigheid die de totstandkoming van een MSNP (mogelijk)
heeft belemmerd.

Voorts vragen deze leden of nader kan worden toegelicht waar nodig wordt
aangesloten bij het beleid van de UHT en hoe 'waar nodig' moet worden
geïnterpreteerd.

Bij het opstellen van het beleid rondom de pseudo-MSNP wordt zoveel
mogelijk vastgehouden aan het reguliere MSNP-beleid. Daarnaast is voor
aanvullende zaken die niet onderdeel zijn van reguliere MSNP-beleid −
dus waar nodig − aansluiting gezocht bij het beleid van de UHT. Een
voorbeeld hiervan is de nabestaandenregeling die regelt dat nabestaanden
de forfaitaire tegemoetkoming ontvangen als de getroffen burger voor
toekenning van de forfaitaire tegemoetkoming is overleden. Ook voor het
inrichten van de uitvoering is nauw contact geweest met de UHT,
bijvoorbeeld over de communicatiestrategie voor deze kwetsbare
doelgroep.

De leden van de fractie van de VVD vragen ook of kan worden toegelicht
waarom de uitvoering zal inzetten op korte aansturingslijnen, hoe dat er
in de praktijk uitziet en wat het betekent voor de burger.

Er vindt regulier overleg plaats met de VNG zodat signalen van
schuldhulpverleners snel kunnen worden doorgegeven en meegenomen in de
communicatie. Daarnaast is er nauw contact tussen de verschillende teams
bij de Belastingdienst. Een voorbeeld van de korte aansturingslijnen is
dat er, indien er meerdere vergelijkbare vragen binnenkomen bij het
contactcentrum, snel een aanpassing in de communicatie met de getroffen
burgers zal worden gedaan zodat het duidelijker wordt voor deze burgers.
Dit betekent dat de burger sneller en beter geholpen zal zijn omdat de
Belastingdienst sneller de feedback verwerkt. Ook signalen die de VNG
ontvangt van schuldhulpverleners worden snel omgezet in actie.

## [Wanneer géén tegemoetkoming]{.underline}

De leden van de fractie van de VVD vragen hoe de in het wetsvoorstel
opgenomen lijst met terechte afwijsgronden zich verhoudt tot het recht
op vergissen.

In het algemeen deel van de memorie van toelichting staan afwijsgronden
vermeld die de Belastingdienst heeft gebruikt bij de beoordeling van
MSNP-verzoeken en die worden beschouwd als terechte afwijsgronden.[^7]
Het gaat hierbij bijvoorbeeld om de afwijsgrond dat het voorstel een
verkeerd percentage bevat of om de afwijsgrond dat de opgegeven schuld
onjuist is. Als de Belastingdienst een MSNP-verzoek ontvangt waarin een
verkeerd percentage of een verkeerde schuld staat, kan hij logischerwijs
niet instemmen met het verzoek. De Belastingdienst zal de
schuldhulpverlener die het verzoek namens de burger heeft ingediend
attenderen op het verkeerde percentage of de verkeerde schuld en
aangeven dat hij daarom niet kan meewerken aan een MSNP. Vervolgens
heeft de schuldhulpverlener de mogelijkheid om een aangepast voorstel te
sturen, waarin wel het juiste percentage of de juiste schuld staat. Op
die manier kan alsnog instemming van de Belastingdienst worden
verkregen. Een onjuistheid bij een MSNP-verzoek hoeft dus niet betekenen
dat de betreffende burger na herstel van de onjuistheid niet meer in
aanmerking komt voor een MSNP.

Voorts vragen zij wat precies wordt bedoeld dat met burgerperspectief
naar de afwijzingsbrieven wordt gekeken.

Een burger komt niet in aanmerking voor een tegemoetkoming als er een
gerechtvaardigde reden is geweest voor afwijzing van het MSNP-verzoek
door de Belastingdienst. Hiervan kan bijvoorbeeld sprake zijn als het
MSNP-verzoek is afgewezen vanwege een opgelegde vergrijpboete. Bij de
beoordeling of sprake is geweest van een onterechte dan wel
gerechtvaardigde afwijzing door de Belastingdienst, zal met
burgerperspectief naar de afwijzingsbrieven worden gekeken. Dit betekent
dat wordt gekeken of een burger uit de brief zou kunnen opmaken wat de
reden voor afwijzing is geweest, en niet alleen of voor de
Belastingdienst duidelijk is waarom het MSNP-verzoek is afgewezen. Per
afwijzing zal worden bekeken of de reden voor afwijzing daadwerkelijk
(duidelijk) vermeld stond. De burger kan bijvoorbeeld de reden voor
afwijzing achterhalen als in de afwijzingsbrief van de Belastingdienst
heeft gestaan dat het MSNP-verzoek is afgewezen vanwege een opgelegde
vergrijpboete, bijvoorbeeld: '*Ik wijs het verzoek af, omdat op ... aan
u een vergrijpboete is opgelegd die samenhangt met de aanslag ... waarop
uw verzoek ziet'.*

## [Herstel op grond van de Wet hersteloperatie toeslagen]{.underline}

De leden van de fractie van de VVD vragen hoeveel burgers zijn geraakt
door de toeslagenproblematiek en een onterechte afwijzing van de
Belastingdienst hebben ontvangen.

Momenteel loopt het onderzoek naar burgers die zowel een compensatie op
grond van de Wht ontvangen als mogelijk een onterechte afwijzing van de
Belastingdienst hebben ontvangen, waardoor nog geen definitieve cijfers
kunnen worden gecommuniceerd. Dit onderzoek wordt verricht door de
Belastingdienst en betreft ongeveer 4.300 burgers in de UHT-populatie
die een MSNP-verzoek hebben gedaan dat mogelijk ook onterecht is
afgewezen door de Belastingdienst. Volgens de laatste informatie is de
verwachting, zoals vermeld in de uitvoeringstoets, dat ongeveer 1.500
burgers zijn geraakt door de toeslagenproblematiek en een onterechte
afwijzing hebben ontvangen.

De leden van de fracties van NSC en de VVD vragen of burgers die een
compensatie op grond van de Wht ontvangen ook in aanmerking komen voor
een tegemoetkoming op grond van het onderhavige wetsvoorstel. Als dit
niet het geval is vragen zij waarom dan in 2025 medewerkers nodig zijn
voor de beoordeling van dossiers van burgers die op grond van de Wht een
compensatie (hebben) ontvangen.

Burgers die een onterechte afwijzing van de Belastingdienst hebben
ontvangen en een compensatie op grond van de Wht hebben ontvangen of nog
kunnen ontvangen, komen ook in aanmerking voor een tegemoetkoming op
grond van het onderhavige tegemoetkomingsbeleid. Er is immers sprake van
twee van elkaar losstaande gebeurtenissen. Dit betekent dat een burger
die compensatie op grond van de Wht heeft ontvangen ook in aanmerking
komt voor de forfaitaire tegemoetkoming -- en de pseudo-MSNP en
kwijtschelding van de openstaande belasting- en toeslagschulden als
sprake is van een burger in categorie II − als deze burger een
onterechte afwijzing heeft ontvangen. Alleen met betrekking tot het
bedrag gelijk aan de betaalde en verrekende bedragen die zien op
belastingschulden of toeslagschulden, is de aanspraak ingeperkt. Als een
burger op grond van de Wht al is gecompenseerd voor de bedragen die zijn
betaald of verrekend en betrekking hebben gehad op een belasting- of
toeslagschuld die onderdeel heeft uitgemaakt van het initiële
MSNP-verzoek, wordt deze burger op grond van het onderhavige
wetsvoorstel[^8] hiervoor niet nogmaals tegemoetgekomen. Hiermee wordt
voorkomen dat de burger voor dezelfde betaling of verrekening tweemaal
een bedrag ontvangt.

Aangezien het onderzoek naar burgers die op grond van de Wht zijn of
worden gecompenseerd nog loopt, zijn in 2025 medewerkers nodig voor de
beoordeling van de afwijzingen van de Belastingdienst die deze burgers
hebben ontvangen.

De leden van de fractie van het CDA vragen of het klopt dat een burger
die geen MSNP heeft aangevraagd en wordt gecompenseerd op grond van de
Wht enkel is gecompenseerd voor de achterstanden bij private schulden,
terwijl bij een burger die wel een MSNP-verzoek heeft gedaan dat
vervolgens onterecht is afgewezen wel het totaal aan schulden wordt
voldaan. Deze leden vragen of het kabinet dit een evenwichtige uitkomst
vindt en of schuldenvrije start bij het onderhavige wetsvoorstel niet
overeen zou moeten komen met een schone lei zoals dat geldt voor burgers
die zijn geraakt door de toeslagenproblematiek.

De gedupeerden van de toeslagenaffaire vallen onder de reikwijdte van de
Wht. Dat beleid staat los van het MSNP-tegemoetkomingsbeleid. Burgers in
categorie II en IV komen in aanmerking voor de zogenaamde pseudo-MSNP.
De pseudo-MSNP is een regulier MSNP-traject waarbij de Belastingdienst
namens de burger het bedrag gelijk aan de afloscapaciteit voldoet. Dit
betekent niet dat de Belastingdienst de (private) schulden van de burger
overneemt of geheel voldoet. Het gaat om openstaande schulden die ook in
een regulier traject zouden zijn meegenomen en waarbij hetgeen de
Belastingdienst namens de burger voldoet gelijk is aan het bedrag dat
deze burger gedurende het traject zou moeten afdragen. De pseudo-MSNP
komt alleen tot stand als alle schuldeisers van de burger instemmen dan
wel gedwongen worden tot instemming.

Gegeven het doel van onderliggend wetsvoorstel om burgers alsnog in de
situatie te brengen waar zij zich in zouden hebben bevonden als de
Belastingdienst de MSNP-aanvraag niet onterecht had afgewezen, wordt het
realiseren van een schuldenvrije start passend geacht.

# Het voorgestelde tegemoetkomingsbeleid

De leden van de fractie van de PVV vragen naar een verduidelijking naar
de wijze waarop de afloscapaciteit van de burger wordt vastgesteld.

De afloscapaciteit wordt op dezelfde manier vastgesteld als in een
regulier MSNP-traject. Om te bepalen wat een burger gedurende een
MSNP-traject dient te reserveren voor zijn schuldeisers, wordt door de
schuldhulpverlener het zogenaamde vrij te laten bedrag (VTLB) berekend.
Het VTLB is het deel van het inkomen van de burger dat per maand
behouden mag worden om te kunnen voorzien in (noodzakelijke)
levensbehoeften, bijvoorbeeld de woonlasten en boodschappen. Alle
inkomsten boven het VTLB dient de burger af te dragen. Het bedrag dat de
burger maandelijks boven zijn VTLB dient af te dragen wordt
vermenigvuldigd met het aantal maanden dat het MSNP-traject behelst, in
beginsel achttien maanden. Naast het bedrag dat de burger maandelijks
moet afdragen bestaat de afloscapaciteit uit het aanwezige vermogen en
de te verwachten baten.

*Voorbeeld:*

*Burger A zit in categorie II en wil een beroep doen op de pseudo-MSNP.
Burger A heeft een inkomen van € 2.000 per maand. Het VTLB bedraagt
€ 1.800. Dat betekent dat de burger A gedurende het MSNP-traject € 200
per maand dient af te dragen voor zijn schuldeisers. Het totale bedrag
bedraagt € 200 x 18 = € 3.600. Burger A beschikt niet over vermogen. Wél
ontvangt deze burger de forfaitaire tegemoetkoming ad € 500. Dit bedrag
wordt opgeteld bij het bedrag dat burger A tijdens het MSNP-traject in
totaal dient af te dragen door middel van de maandelijkse afdrachten.
Hierdoor is totale afloscapaciteit € 3.600 + € 500 = € 4.100.*

> De leden van de fracties van de PVV en VVD vragen of er een begrenzing
> is in het aantal forfaitaire tegemoetkomingen per burger en hoe vaak
> het naar verwachting zal voorkomen dat een burger meerdere malen de
> forfaitaire tegemoetkoming ontvangt.

Uit het wetsvoorstel zoals dat bij uw Kamer op 18 december 2024 is
ingediend volgt geen begrenzing. Het kabinet acht het echter niet
wenselijk als een burger meermaals de forfaitaire tegemoetkoming
ontvangt als hij tijdens hetzelfde MSNP-traject meerdere onterechte
afwijzingen heeft ontvangen, bijvoorbeeld op dezelfde dag. Gelet daarop
zal het kabinet in de wet verduidelijken in welke situatie een burger
niet meerdere keren de forfaitaire tegemoetkoming ontvangt als er
meerdere onterechte afwijzingen zijn verstuurd. Verzoeken die binnen de
periode van 240 dagen na de eerste onterechte afwijzing door de
Belastingdienst onterecht zijn afgewezen, worden beschouwd als één
verzoek. Aan dat verzoek wordt vervolgens maar één keer tegemoetgekomen.

> In de berekeningen van de tegemoetkomingskosten bij het wetsvoorstel
> zoals dat bij uw Kamer is ingediend, is eerder uitgegaan van 1,25
> afwijzingen per persoon. Door de voorgestelde verduidelijking van het
> wetsvoorstel daalt de berekening naar circa 1,05 afwijzingen per
> persoon. De inschatting is dat hierdoor de tegemoetkomingskosten met
> circa € 0,7 miljoen zullen afnemen.
>
> *Voorbeeld:*
>
> *Burger B ontvangt in 2014 een onterechte afwijzing naar aanleiding
> van een saneringsvoorstel. Vervolgens ontvangt deze burger in 2017 een
> onterechte afwijzing op een ander MSNP-verzoek, wederom naar
> aanleiding van een saneringsvoorstel. Burger B ontvangt tweemaal de
> forfaitaire tegemoetkoming, dus in totaal € 1.000.*
>
> *Voorbeeld:*
>
> *Burger C ontvangt in mei 2015 een onterechte afwijzing naar
> aanleiding van een stabilisatieverzoek dat als MSNP-verzoek is
> behandeld. Vervolgens ontvangt deze burger in juli 2015 in hetzelfde
> MSNP-traject een onterechte afwijzing naar aanleiding van een
> saneringsvoorstel. Burger C ontvangt in dat geval éénmaal de
> forfaitaire tegemoetkoming, omdat de tweede onterechte afwijzing
> binnen 240 dagen na de eerste onterechte afwijzing heeft
> plaatsgevonden waardoor beide verzoeken worden beschouwd als één
> verzoek.*

De leden van de fracties van de PVV, VVD en het CDA vragen waarom niet
in eerste instantie is gekozen voor een wettelijke uitzondering voor het
buiten de boedel houden van de forfaitaire tegemoetkoming en of een
definitieve keuze is gemaakt voor het buiten de boedel houden van de toe
te kennen tegemoetkomingen.

In het algemeen deel van de memorie van toelichting is toegelicht dat
een tegemoetkoming, zoals de forfaitaire tegemoetkoming, in beginsel in
de boedel valt en dus zal worden ingezet voor de voldoening van
schulden. Hetzelfde geldt voor vergoedingen van (im)materiële schade.
Het uitgangspunt is dat de burger al zijn vermogen en te verwachten
baten inzet voor de voldoening van zijn schulden. Het buiten de boedel
houden van een aanspraak op een bedrag als de forfaitaire tegemoetkoming
kan als hiervoor een wettelijke grondslag bestaat. Het kabinet heeft een
wettelijke uitzondering voor het buiten de boedel houden van de toe te
kennen tegemoetkomingen onderzocht. Uiteindelijk is besloten om niet te
voorzien in een wettelijke grondslag daarvoor. Bij een wettelijke
grondslag zou het uitgangspunt dat de burger al zijn vermogen en te
verwachten baten inzet voor de voldoening van zijn schulden -- in ieder
geval bij deze tegemoetkomingsregeling -- worden losgelaten en zou dus
een ander beleid gaan gelden dan nu in beginsel heeft te gelden bij
schadevergoedingen. Een wettelijke grondslag in dezen zou ook
(aanzienlijke) gevolgen voor de schuldeisers hebben. Door het buiten de
boedel houden van de aanspraken op een forfaitaire tegemoetkoming en op
het bedrag gelijk aan de betaalde en verrekende bedragen, wordt de
afloscapaciteit minder en daarmee ook het aanbod dat aan schuldeisers
kan worden gedaan. Daarnaast heeft een wettelijke uitzondering waarbij
de aanspraak op de tegemoetkoming wordt uitgezonderd ook gevolgen voor
de getroffen burgers en de uitvoerbaarheid van de
tegemoetkomingsregeling. Om de getroffen burgers daadwerkelijk te laten
profiteren van deze wettelijke uitzondering kan de Belastingdienst de
tegemoetkoming bij een dergelijke wettelijke uitzondering pas uitkeren
als een schuldregeling is afgerond of duidelijk is dat een
schuldregeling niet tot stand zal komen. Dat betekent dat de
Belastingdienst na inwerkingtreding van de wet niet op korte termijn de
tegemoetkomingen kan uitkeren. Indien de burger wenst dat de
Belastingdienst de tegemoetkoming (op korte termijn) uitkeert, omdat er
bijvoorbeeld geen sprake is van een schuldregeling dan wel
problematische schulden, dient hij zelf in actie te komen. Deze burger
zal dan zelf bij de Belastingdienst het verzoek moeten doen tot
uitkering van de tegemoetkoming. Het voorgaande vraagt doenvermogen en
staat haaks op het uitgangspunt om de burger zo min mogelijk te belasten
bij de uitvoering van de tegemoetkomingsregeling.

Voorts wenst het kabinet bij de uitvoering van het tegemoetkomingsbeleid
zo veel mogelijk aan te sluiten bij staand beleid en reguliere
MSNP-trajecten. Gelet daarop is besloten om aan te sluiten bij de
bestaande werkwijze ten aanzien van tegemoetkomingen in een
schuldregeling. Dat betekent dat de schuldhulpverlener bij het berekenen
van de afloscapaciteit rekening dient te houden met de tegemoetkoming
die de burger op grond van het onderhavige voorgestelde
tegemoetkomingsbeleid ontvangt of al heeft ontvangen. Aangezien de
Belastingdienst een bedrag ter beschikking stelt dat gelijk is aan de
gehele afloscapaciteit van de burger, zal de Belastingdienst ook de toe
te kennen tegemoetkomingen meenemen in het bedrag dat beschikbaar wordt
gesteld voor de pseudo-MSNP. Hierdoor hoeft de burger de tegemoetkoming
die hij zelf ontvangt niet zelf in te zetten voor de schuldeisers en
wordt het aanbod voor de schuldeisers niet lager.

De leden van de fracties van de PVV en VVD vragen hoe meerdere
kwijtscheldingen bij dezelfde burger precies zal gaan, of kwijtschelding
is begrensd tot een bepaalde periode en hoe burgers hier het overzicht
in houden.

Kwijtschelding wordt pas verleend als de schulden definitief vaststaan.
Voorlopige aanslagen en voorlopige terugvorderingsbeschikkingen worden
derhalve niet kwijtgescholden. De Belastingdienst zal periodiek
monitoren of de schulden definitief zijn vastgesteld en vervolgens
eventuele schulden ambtshalve kwijtschelden. De periode waarover deze
monitoring zal moeten plaatsvinden is begrensd aan de maximale termijnen
voor de vaststelling van de belasting- en toeslagschulden. Voor de
uitvoering van dit proces wordt aangesloten bij de werkwijze door de
UHT, waarbij een vergelijkbaar proces is dan wel wordt toegepast.

Burgers zullen één beschikking met de dan kwijtgescholden
belastingschulden ontvangen en één beschikking met de dan
kwijtgescholden toeslagschulden. Als op een later moment kwijtschelding
plaatsvindt van later vastgestelde belasting- en toeslagschulden, wordt
de burger hierover geïnformeerd door middel van een nieuwe beschikking
waarop de additionele kwijtgescholden schulden vermeld staan. Het
grootste deel van de kwijtgescholden schulden zal op de eerste
beschikking staan, maar het is dus mogelijk dat hierna één of meerdere
beschikkingen volgen. Naast de beschikkingen zal de burger door middel
van een online overzicht kunnen zien welke schulden zijn
kwijtgescholden.

Deze leden vragen ook of het kabinet nog eventuele problemen voorziet
door het gedifferentieerde tegemoetkomingsbeleid en zo ja, hoe het
kabinet hiermee om zal gaan.

Het doel van het wetsvoorstel is om burgers tegemoet te komen voor de
onterechte afwijzing en om vervolgens deze burgers in de situatie te
brengen waar zij zich in zouden hebben bevonden als de Belastingdienst
deze fout niet had gemaakt: een schuldenvrije start. Een deel van de
burgers is na de onterechte afwijzing van de Belastingdienst gelukkig al
toegelaten tot een MSNP of WSNP, en heeft daarmee al een mogelijkheid
tot het creëren van een schuldenvrije start gehad. Om burgers die nog
geen schuldenvrije start hebben gekregen, terwijl ze dit wel zouden
hebben ontvangen wanneer zij niet onterecht waren afgewezen, een
schuldenvrije start aan te bieden is gedifferentieerd
tegemoetkomingsbeleid nodig. De laatstgenoemde groep burgers enkel
tegemoetkomen door middel van een forfaitaire tegemoetkoming acht het
kabinet onvoldoende. Er zou dan ten onrechte aan de niet opgeloste
schuldenproblematiek van deze burgers voorbij worden gegaan.

Als gevolg van het gedifferentieerde tegemoetkomingsbeleid zijn de
burgers onderverdeeld over vier categorieën. Door te werken met
verschillende categorieën, waarbij wordt ingespeeld op de vraag of de
burger wél of geen schuldenvrije start heeft kunnen creëren, wordt het
risico dat op een later moment het tegemoetkomingsbeleid moet worden
herzien, laag ingeschat.

Door het voorgestelde tegemoetkomingsbeleid wordt gepoogd iedereen in de
situatie te brengen dat door het initiële verzoek of kort daarna een
schuldenvrije start zou kunnen worden gecreëerd.

De leden van de fracties van NSC en de VVD vragen hoe het kabinet het
risico beoordeelt dat door de voorgestelde vormgeving, waarbij
individueel onderscheid wordt gemaakt, de conclusie zal worden getrokken
dat sprake is van een schadevergoeding of nadeelcompensatie en hoe het
kabinet het risico inschat dat op een later moment het
tegemoetkomingsbeleid dient te worden uitgebreid of herzien.

Het kabinet benadrukt nogmaals dat het wetsvoorstel betrekking heeft op
een onverplichte tegemoetkoming. Er is niet vastgesteld dat door de
onterechte afwijzing van de Belastingdienst onrechtmatig is gehandeld
jegens de burger en de Belastingdienst hierdoor verplicht is om een
schadevergoeding uit te betalen. Het kabinet is zich ervan bewust dat
door de vormgeving van het tegemoetkomingsbeleid door bijvoorbeeld het
bedrag gelijk aan de betaalde bedragen aan en verrekende bedragen door
de Belastingdienst en de Dienst Toeslagen, de suggestie kan worden
gewekt dat het hierbij gaat om een schadevergoeding of
nadeelcompensatie. Om deze suggestie te voorkomen -- en naar aanleiding
van het advies van de Afdeling -- is in het wetsvoorstel geëxpliciteerd
dat het gehele tegemoetkomingsbeleid bestaat uit onverplichte
tegemoetkomingen en is in de memorie van toelichting uiteengezet waarom
een tegemoetkoming passend wordt geacht zonder dat hiervoor de
wettelijke verplichting bestaat.[^9] Voorts is in de memorie van
toelichting meer aandacht besteed aan de vraag waarom het kabinet bij
een onverplichte tegemoetkoming daarnaast heeft gekozen voor een
individuele benadering, om te voorkomen dat de suggestie wordt gewekt
dat een tegemoetkomingsonderdeel een schadevergoeding of
nadeelcompensatie is.[^10] Door de voorgaande explicitering verwacht het
kabinet dat het risico dat de conclusie zal worden getrokken dat sprake
is van een schadevergoeding of nadeelcompensatie laag is.

Voor de vormgeving van het tegemoetkomingsbeleid is onder meer gesproken
met getroffen burgers en andere betrokken partijen. Uit deze gesprekken
is naar voren gekomen dat burgers die na de onterechte afwijzing van de
Belastingdienst nimmer zijn toegelaten tot een MSNP of WSNP alsnog een
schuldenvrije start willen creëren. Bij de vormgeving van het
tegemoetkomingsbeleid is invulling gegeven aan deze wens van de burgers,
onder meer door de pseudo-MSNP. De tegemoetkomingsonderdelen die zien op
het alsnog creëren van een schuldenvrije start in combinatie met de
forfaitaire tegemoetkoming resulteren volgens het kabinet in een
ruimhartig tegemoetkomingsbeleid waarmee in voldoende mate rekening
wordt gehouden met de gevolgen van de onterechte afwijzing van de
Belastingdienst. Het kabinet schat het risico dat op een later moment
het tegemoetkomingsbeleid moet worden herzien daarom dan ook laag in.

De leden van de fractie van NSC vragen ook of het kabinet voor burgers
die mogelijk in 2012 of 2013 een onterechte afwijzing van de
Belastingdienst hebben ontvangen kan erkennen dat ook in die jaren
fouten zijn gemaakt en hiervoor in algemene zin een excuus wil
aanbieden.

Het is niet uit te sluiten dat in de jaren 2012 en 2013 ook fouten zijn
gemaakt bij het beoordelen van MSNP-aanvragen. De Belastingdienst is
echter niet in staat om individueel vast te stellen of er wel of niet
sprake was van een onterechte afwijzing van de Belastingdienst en daarom
kiezen wij niet voor een excuus in algemene zin.

## 3.1 [Vormen van tegemoetkoming]{.underline}

De leden van de fractie van de VVD vragen hoe het kabinet erop
reflecteert dat door gewekt vertrouwen bij burgers instanties als de
Tweede Kamer de ruimte wordt ontnomen om nog andere keuzes bij het
voorgestelde tegemoetkomingsbeleid te maken ondanks een kritisch advies
van de Afdeling en hoe het kabinet dit had kunnen voorkomen. Deze leden
vragen verder of het kabinet een andere invulling van het voorgestelde
tegemoetkomingsbeleid wenselijk zou vinden als gewekt vertrouwen bij de
burgers geen rol zou hebben gespeeld.

Het kabinet betreurt het dat het idee is ontstaan dat door de gevolgde
werkwijze nu onder meer uw Kamer de ruimte wordt ontnomen om andere
keuzes te maken, zeker omdat het kabinet uw Kamer in een vroeg stadium
actief heeft betrokken bij de uitwerking van het tegemoetkomingsbeleid.
Vorig jaar februari heeft de Staatssecretaris van Financiën --
Fiscaliteit en Belastingdienst uw Kamer op de hoogte gesteld van het
aanbod vanuit de VNG om burgers reguliere schuldhulpverlening te bieden
op basis van de Wet gemeentelijke schuldhulpverlening. Uw Kamer heeft
toen kennisgenomen van dit aanbod en uw Kamer is de mogelijkheid geboden
om met de staatssecretaris in gesprek te gaan. Vervolgens is uw Kamer in
april 2024 geïnformeerd over de omstandigheid dat het kabinet dit
sympathieke aanbod vanuit de VNG heeft geaccepteerd.[^11] Dankzij dit
hulpaanbod kunnen de burgers die zich in schrijnende situaties bevinden
door de onterechte afwijzing van de Belastingdienst, eerder worden
geholpen en een schuldenvrije start realiseren. Zonder dit aanbod hadden
deze burgers naar alle waarschijnlijkheid tot inwerkingtreding van de
wet in een benarde schuldensituatie gezeten.

Tot nu toe heeft ongeveer 20% van de burgers aangegeven voornemens te
zijn om contact op te nemen met hun gemeente voor schuldhulpverlening en
zijn bij ongeveer 5% van deze burgers de voorbereidingen voor een
schuldregeling in een ver stadium of is een schuldregeling al tot stand
gekomen. Uit de door de VNG opgehaalde casuïstiek blijkt dat de burgers
die zich tot nu toe hebben gemeld zich in langdurige schuldsituaties
bevinden, waarbij in sommige gevallen sprake is geweest van ingrijpende
gebeurtenissen als een huisuitzetting. De getroffen burgers hebben het
vertrouwen in de overheid verloren door ingewikkelde communicatie en
langdurige processen, maar waarderen de hulp die aan hen nu wordt
geboden. De gemeenten zijn ook blij dat zij nu vooruitlopend op
inwerkingtreding van een wettelijke grondslag getroffen burgers al hulp
kunnen aanbieden en kunnen bijdragen aan herstel van het vertrouwen in
de overheid. Het voorgaande laat zien hoe waardevol het aanbod van de
VNG is geweest.

Door onder meer het aanbod van de VNG heeft het kabinet wel bij het
verwerken van het advies van de Afdeling in ogenschouw moeten nemen dat
burgers mogelijk vertrouwen op bepaalde vormen van tegemoetkomingen en
er al MSNP-trajecten worden gestart waarbij de veronderstelling is dat
uiteindelijk de Belastingdienst een bedrag gelijk aan de afloscapaciteit
van de getroffen burger beschikbaar stelt, omdat dit met deze burgers is
gecommuniceerd. Het kabinet wenste bij de verwerking van het advies van
de Afdeling in het wetsvoorstel dat mogelijk gewekte vertrouwen bij de
getroffen burgers niet te schaden. Los van eventueel gewekt vertrouwen
bij de burgers, is het kabinet van mening dat het voorgestelde
tegemoetkomingsbeleid passend en wenselijk is.

De leden van de fractie van de VVD vragen of kwijtschelding betrekking
heeft op alle belasting- en toeslagschulden die openstaan op het moment
dat de wet in werking treedt en hoe met eventueel anticiperend gedrag
wordt omgegaan.

Kwijtschelding ziet op alle belasting- en toeslagschulden die openstaan
op het moment van inwerkingtreding van de wet. Daarnaast ziet
kwijtschelding op de belasting- en toeslagschulden die na
inwerkingtreding van de wet worden geformaliseerd, maar wel betrekking
hebben op de periode vóór inwerkingtreding van de wet. Burgers worden
vooruitlopend op inwerkingtreding van de wet niet actief ervan op de
hoogte gesteld dat hun schulden mogelijk zullen worden kwijtgescholden.
Daarnaast is thans onzeker per wanneer kwijtschelding zou kunnen
plaatsvinden, aangezien de datum van inwerkingtreding van de wet niet
vaststaat. Gelet daarop wordt het risico op anticiperend gedrag laag
ingeschat.

De leden van de fracties van de VVD en SGP vragen of het kwijtschelden
van alle belasting- en toeslagschulden die openstaan op het moment dat
de wet in werking treedt geen rechtsongelijkheid creëert, aangezien dit
niet gebeurt bij burgers die na de onterechte afwijzing al een MSNP- of
WSNP-traject hebben doorlopen en of is overwogen om kwijtschelding te
beperken tot de belasting- en toeslagschulden die deel hebben uitgemaakt
van het initiële MSNP-verzoek dan wel een ander alternatief waardoor er
meer rechtsgelijkheid zou zijn.

Door een onterechte afwijzing van het MSNP-verzoek door de
Belastingdienst is de burger niet in staat gesteld om een schuldenvrije
start te realiseren. Als de burger wel zou zijn toegelaten, zouden na
afronding van het MSNP-traject alle dan nog openstaande belasting- en
toeslagschulden zijn kwijtgescholden. Het is niet wenselijk om terug te
gaan naar de situatie waarin de burger zich bevond op het moment van de
onterechte afwijzing van de Belastingdienst en enkel de belasting- en
toeslagschulden die onderdeel uit hebben gemaakt van het MSNP-verzoek
kwijt te schelden, omdat een burger dan nog steeds niet schuldenvrij is.
Gelet daarop is gekozen om alle thans openstaande belasting- en
toeslagschulden kwijt te schelden. Alleen op deze manier kan een
schuldenvrije start voor deze burgers worden gerealiseerd. Belangrijk
hierbij te vermelden is dat ook wanneer de burger in een MSNP- of
WSNP-traject zou komen, een aanzienlijk deel van deze schulden zou zijn
kwijtgescholden na afronding van het traject. Bovendien is het
aannemelijk dat een groot deel van de schulden al op oninbaar staat.

Burgers in categorie II kunnen een schuldenvrije start realiseren als de
belasting- en toeslagschulden worden kwijtgescholden. Bij burgers in
categorie IV zal kwijtschelding van de openstaande belasting- en
toeslagschulden de realisatie van een schuldenvrije start kunnen
versnellen. Burgers in categorie I hebben reeds een schuldenvrije start
kunnen creëren. Informatie over de budgettaire consequenties van het
niet kiezen voor het kwijtschelden van alleen schulden die betrekking
hebben op de originele aanvraag is niet beschikbaar.

De leden van de fractie van de VVD vragen waarom is gekozen voor een
aanmeldtermijn van twaalf maanden met betrekking tot de pseudo-MSNP en
of er genoeg ruimte voor maatwerk is, als een burger bijvoorbeeld
vanwege persoonlijke omstandigheden na inwerkingtreding van de wet niet
direct toe is aan opstarten van een MSNP-traject.

Burgers worden al sinds april 2024 gewezen op de mogelijkheid zich te
melden bij hun gemeente voor schuldhulpverlening vanwege het aanbod van
de VNG. Bij ruim 400 burgers zijn al meerdere contactpogingen geweest
door zowel de Belastingdienst als gemeenten. Effectief hebben deze
burgers dus langer dan twaalf maanden om zich te melden voor een
pseudo-MSNP. De termijn van twaalf maanden na inwerkingtreding van de
wet is gebaseerd op eerdere ervaringen in de uitvoering. Deze periode
geeft ook voldoende tijd om burgers te herinneren aan deze mogelijkheid
en duidelijkheid voor de uitvoering. Daarnaast wordt het burgers zo
makkelijk mogelijk gemaakt om zich te melden bij de gemeente voor de
pseudo-MSNP. Vanaf het moment dat zij zich hebben gemeld, zal de
schuldhulpverlener alle schulden in kaart brengen en een
saneringsvoorstel versturen naar de schuldeisers. De Belastingdienst zal
vervolgens het traject financieren. De burger hoeft dus niet zelf
achttien maanden maandelijks een bedrag te gaan afdragen, maar zal
meteen schuldenvrij worden gemaakt indien alle schuldeisers akkoord
gaan. Zonder aanmeldtermijn zouden burgers vrij baan hebben om schulden
te maken, omdat zij weten dat de Belastingdienst die schulden
uiteindelijk via de pseudo-MSNP kan betalen als alle schuldeisers
akkoord gaan met het saneringsvoorstel. Burgers die zich na twaalf
maanden bij de Belastingdienst melden zullen op de reeds bestaande
mogelijkheden voor een schuldenvrije start worden gewezen, zoals een
regulier MSNP-traject om schuldenvrij te worden.

Verder vragen zij naar de voorwaarden die gelden voor publieke
schuldeisers om wel of niet in te stemmen met een MSNP-verzoek.

Welke voorwaarden voor een bepaalde publieke schuldeiser gelden is
afhankelijk van welke voorwaarden omtrent het wel of niet instemmen met
een MSNP-verzoek is opgenomen in voor deze publieke schuldeiser
relevante regelgeving en beleid. Gelet daarop is het niet mogelijk om in
dit kader een uitputtende lijst met voorwaarden te delen. Met betrekking
tot de Belastingdienst is bijvoorbeeld in de Leidraad Invordering 2008
(LI 2008) uitgewerkt hoe de Belastingdienst MSNP-verzoeken behandelt. In
de LI 2008 staat bijvoorbeeld dat de Belastingdienst meewerkt aan een
MSNP-traject als onder meer een schuldregelingsovereenkomst in de zin
van de Gedragscode Schuldhulpverlening van de NVVK tot stand is gekomen
of een overeenkomst tot stand is gekomen die dezelfde strekking heeft
als die gedragscode en waarbij voor de berekening van de
aflossingscapaciteit wordt uitgegaan van de door Recofa gepubliceerde
normen.[^12]

De leden van de fracties van de VVD en het CDA vragen wat er met de
schulden van de burger gebeurt als er geen (wettelijke) schuldregeling
tot stand komt dan wel geen beroep kan worden gedaan op de mogelijkheid
dat de Belastingdienst namens de burger de (resterende) afloscapaciteit
financiert, in welke mate dit zal voorkomen en hoe dan wordt
gerealiseerd dat deze burgers kunnen toewerken naar een schuldenvrije
start.

Met de pseudo-MSNP wordt zo veel als mogelijk aangesloten bij het
reguliere MSNP-traject. Het enige verschil is dat niet de schuldenaar
zelf, maar de Belastingdienst namens de burger de afloscapaciteit
voldoet. Of een MSNP tot stand komt, is afhankelijk van de medewerking
van de schuldeisers. Op voorhand is geen schatting te maken van het
aantal burgers bij wie geen pseudo-MSNP tot stand zal komen. De
schuldhulpverleners zullen hun uiterste best doen om een pseudo-MSNP tot
stand te brengen. Tot op heden zijn er bij de VNG in het kader van haar
aanbod nog geen signalen binnengekomen dat schuldregelingen bij burgers
in categorie II door weigering van schuldeisers (dreigen te) mislukken.
Als bij een burger in categorie II geen pseudo-MSNP tot stand komt en
deze burger ook niet wordt toegelaten tot een WSNP, blijft de
schuldenlast -- vergelijkbaar met een regulier MSNP-traject dat is
mislukt waarbij de Belastingdienst geen onterechte afwijzing heeft
verstuurd -- staan en zal de burger op een andere wijze een
schuldenvrije start moeten creëren. Dit kan bijvoorbeeld door het
treffen van betalingsregelingen met de schuldeisers waardoor de schulden
geheel zullen worden voldaan. Als er over het voldoen van de
afloscapaciteit door de Belastingdienst geen overeenstemming wordt
bereikt met de schuldeisers van een burger in categorie IV, die zich al
in een lopend traject bevindt, zal dit betekenen dat deze burger
gedurende het restant van het MSNP- of WSNP-traject zelf zijn
afloscapaciteit moet blijven afdragen. In beide situaties is geen rol
weggelegd voor de Belastingdienst.

In het algemeen deel van de memorie van toelichting is toegelicht waarom
het overnemen van de schulden de effectiviteit van de voorgestelde
pseudo-MSNP kan doen afnemen.[^13] Het eventueel niet tot stand komen
van een pseudo-MSNP of WSNP laat onverlet dat de Belastingdienst
ambtshalve de openstaande belasting- en toeslagschulden zal
kwijtschelden. Dit betekent dat als sprake is van openstaande belasting-
of toeslagschulden, de schuldenlast van burgers in categorie II en IV in
ieder geval (aanzienlijk) wordt verlaagd.

In dit kader is belangrijk om op te merken dat schuldhulpverleners een
(relatief gezien) goed aanbod kunnen doen aan de schuldeisers, aangezien
de openstaande belasting- en toeslagschulden worden kwijtgescholden.
Vaak zijn de openstaande schulden bij de Belastingdienst en de Dienst
Toeslagen goed voor de helft van de totale schuldenlast en blijft
vanwege het dubbele percentage waar de Belastingdienst voor
belastingschulden aanspraak op maakt weinig over voor de andere
schuldeisers. Door de ambtshalve kwijtschelding van de openstaande
belasting- en toeslagschulden kan hetgeen normaliter aan de
Belastingdienst en de Dienst Toeslagen zou worden aangeboden worden
verdeeld over de andere schuldeisers. Door het voorgaande in combinatie
met de omstandigheid dat er bij de VNG (nog) geen signalen zijn
binnengekomen over het mislukken van schuldregelingen, verwacht het
kabinet dat de getroffen burgers succesvol een beroep kunnen doen op de
pseudo-MSNP.

De leden van de fractie van de VVD vragen het bedrag gelijk aan de reeds
betaalde bedragen aan en de verrekende bedragen door de Belastingdienst
en de Dienst Toeslagen te verduidelijken door voorbeelden en cijfers.

Burgers in categorie II en IV komen in aanmerking voor de betaling van
het bedrag gelijk aan de reeds betaalde bedragen aan en de verrekende
bedragen door de Belastingdienst en de Dienst Toeslagen. Het gaat
hierbij om betalingen en verrekeningen die hebben plaatsgevonden ná de
onterechte afwijzing van de Belastingdienst en betrekking hebben op een
schuld die ziet op de periode voor de onterechte afwijzing of het
tijdvak dat liep ten tijde van de onterechte afwijzing. Gemiddeld hebben
burgers in categorie II en categorie IV na de onterechte afwijzing
€ 8.600 betaald − al dan niet door verrekening − aan de Belastingdienst
en de Dienst Toeslagen.

*Voorbeeld bij een burger in categorie II:*

*Burger D doet in juni 2014 een MSNP-verzoek. De totale schuldenlast
bedraagt op dat moment € 50.000, waarvan de schuldenlast bij de
Belastingdienst € 20.000 bedraagt, bij de Dienst Toeslagen €* *2.000
bedraagt en bij private schuldeisers € 28.000 bedraagt. In augustus 2014
wijst de Belastingdienst het MSNP-verzoek onterecht af. In november 2025
komt een pseudo-MSNP tot stand. In de periode tussen de onterechte
afwijzing en de pseudo-MSNP heeft burger D € 7.600 afgelost op zijn
belasting- en toeslagschulden die betrekking hebben op de jaren 2012 en
2013. Daarnaast heeft de Belastingdienst in 2019 een teruggave van
€ 1.000 verrekend met een openstaande belastingschuld die betrekking
heeft op 2011. Burger D heeft een vergelijkbaar bedrag aan private
schuldeisers betaald, te weten € 8.600. In totaal heeft burger D
€ 17.200 (€ 8.600 + €8.600) aan al zijn schuldeisers betaald, zonder dat
deze burger schuldenvrij is geworden. In dit geval is het bedrag gelijk
aan de reeds betaalde bedragen aan en de verrekende bedragen door de
Belastingdienst en de Dienst Toeslagen in totaal € 8.600 (€ 7.600 +
€ 1.000). Als het initiële MSNP-verzoek van burger D was toegewezen zou
deze burger na 36 maanden betalen* *een schuldenvrije start hebben
kunnen realiseren.*

*Voorbeeld bij een burger in categorie IV:*

*Burger E doet in maart 2017 een MSNP-verzoek. De totale schuldenlast
bedraagt op dat moment € 15.000, waarvan de schuldenlast bij de
Belastingdienst € 10.000 bedraagt. In juli 2017 wijst de Belastingdienst
het MSNP-verzoek onterecht af. In december 2024 komt een MSNP tot stand.
Dat MSNP-traject is nog niet afgerond op het moment dat de wet in
werking is getreden. Deze burger valt daarmee in categorie IV en komt in
aanmerking voor het bedrag gelijk aan de reeds betaalde bedragen aan en
de verrekende bedragen door de Belastingdienst en de Dienst Toeslagen.
In de periode tussen de onterechte afwijzing en het tot stand komen van
de MSNP heeft burger E € 1.000 afgelost op zijn belastingschulden die
betrekking hebben op de jaren 2012 tot en met 2015. Bij burger E hebben
er geen verrekeningen plaatsgevonden met openstaande belastingschulden
die zien op de jaren tot en met de onterechte afwijzing. In dit geval is
het bedrag gelijk aan de reeds betaalde bedragen aan en de verrekende
bedragen door de Belastingdienst en de Dienst Toeslagen € 1.000.*

De leden van de fractie van het CDA vragen of het klopt dat de groep
mensen dat onterecht is afgewezen voor de MSNP, naast dat voor hen een
schuldenvrije start wordt gecreëerd, ook een bedrag krijgt uitgekeerd
gelijk aan de reeds eerder betaalde bedragen aan en verrekende bedragen
door de Belastingdienst en de Dienst Toeslagen en zo ja hoe dit aansluit
bij het uitgangspunt van een schuldenvrije start aangezien dit
tegemoetkomingsonderdeel hier los van staat.

Het kabinet acht het passend deze betalingen en verrekeningen terug te
betalen aan burgers in categorie II en IV, omdat de betalingen en
verrekeningen niet hadden plaatsgevonden als (eerder) een MSNP tot stand
was gekomen. Burgers in categorie II hebben bijvoorbeeld na de
onterechte afwijzing van de Belastingdienst gemiddeld genomen acht jaar
lang op hun schulden afgelost, zonder schuldenvrij te raken. Gemiddeld
hebben deze burgers € 8.600 betaald aan de Belastingdienst en de Dienst
Toeslagen en waarschijnlijk een vergelijkbaar bedrag aan andere
schuldeisers.

Gegeven het doel van het wetsvoorstel om de burger in die positie te
brengen waar deze zich in zou bevinden als de burger wel was toegelaten
tot een MSNP en dus een schuldenvrije start zou kunnen creëren, wordt
het passend geacht om deze betalingen en verrekeningen terug te betalen.
Anders hadden deze getroffen burgers deze jarenlange betalingen niet
hoeven te verrichten en waren zij wel al schuldenvrij geweest.

Zij vragen verder of het bedrag gelijk aan de betaalde bedragen aan en
de verrekende bedragen door de Belastingdienst en de Dienst Toeslagen
ook wordt toegekend aan burgers die jarenlang in de schulden hebben
gezeten, maar voorafgaand aan inwerkingtreding van de wet al een
schuldenvrije start hebben gecreëerd en, zo nee, wat een verschillende
behandeling voor de getroffen burgers rechtvaardigt.

Terugbetaling van deze betalingen en verrekeningen vindt alleen
toepassing bij burgers in categorie II en IV. Dit zijn de burgers die na
de onterechte afwijzing van hun MSNP-verzoek door de Belastingdienst
later niet alsnog zijn toegelaten tot een MSNP of WSNP en ook niet een
afwijzing conform formeel juridische afwijsgronden op een MSNP-verzoek
hebben ontvangen (categorie II) en burgers die ten tijde van de
inwerkingtreding van de wet in een lopend MSNP- of WSNP-traject zitten
(categorie IV).

Burgers die een MSNP hebben doorlopen (categorie I), komen niet in
aanmerking voor terugbetaling. Deze burgers hebben -- vaak op korte
termijn na de onterechte afwijzing van de Belastingdienst -- een
schuldenvrije start kunnen realiseren. Na het MSNP- of WSNP-traject
worden de eventuele resterende belasting- en toeslagschulden
kwijtgescholden, dit in tegenstelling tot burgers in categorie II en IV.
Burgers in die categorieën kunnen na de onterechte afwijzing van de
Belastingdienst jarenlang op hun belasting- en toeslagschulden hebben
afbetaald, zonder schuldenvrij te raken. Hierdoor is geen sprake van een
vergelijkbare situatie met burgers in categorie II of IV en acht het
kabinet het gedifferentieerd tegemoetkomingsbeleid passend.

De leden van de fractie van de SGP vragen of het klopt dat ongeacht de
datum van de onterechte afwijzing de forfaitaire tegemoetkoming voor
elke burger gelijk is.

De tegemoetkoming ter erkenning van het leed dat is ervaren als gevolg
van de onterechte afwijzing van de Belastingdienst is inderdaad gelijk
voor elke burger die een dergelijke afwijzing heeft ontvangen. Daarmee
wordt tegemoetgekomen voor de fout die door de Belastingdienst is
gemaakt. De tegemoetkoming bestaat echter voor burgers in de categorieën
II en IV additioneel uit de pseudo-MSNP, kwijtschelding en het bedrag
gelijk aan de betaalde bedragen aan en verrekende bedragen door de
Belastingdienst en de Dienst Toeslagen.

Voorts vragen zij of is overwogen om meer variatie in de forfaitaire
tegemoetkoming aan te brengen en of met dezelfde forfaitaire
tegemoetkoming voor elke burger recht wordt gedaan aan de periode tussen
de onterechte afwijzing en het toekennen van een tegemoetkoming die per
burger verschillend zal zijn.

Na het advies van de Afdeling is het tegemoetkomingsbeleid aangepast. In
eerste instantie was voorgesteld om de hoogte van de tegemoetkoming te
laten afhangen van de periode tussen de onterechte afwijzing van de
Belastingdienst en de toelating tot MSNP of WSNP, te weten € 500 per zes
maanden. Deze manier van tegemoetkomen sluit echter niet goed aan bij
het onverplichte karakter van de tegemoetkomingsregeling en het doel van
de tegemoetkoming: de erkenning van leed. Gelet daarop acht het kabinet
een vaste forfaitaire tegemoetkoming per MSNP-verzoek dat is afgewezen
passend. Voor de eventuele gevolgen van een onterechte afwijzing door de
Belastingdienst, zoals het niet realiseren van een schuldenvrije start,
terwijl jarenlang is afbetaald op schulden, zijn andere vormen van
tegemoetkomingen uitgewerkt zoals de pseudo-MSNP en het kwijtschelden
van de openstaande belasting- en toeslagschulden. De laatstgenoemde
tegemoetkomingsonderdelen sluiten aan op het doel om getroffen burgers
alsnog een oplossing voor hun schuldenproblematiek aan te bieden.

## 3.2 [Categorieën burgers bij het voorgestelde tegemoetkomingsbeleid]{.underline}

## De leden van de fractie van NSC vragen of het kabinet nader kan ingaan op burgers in categorie I en in welke mate hun (financiële) omstandigheden vergelijkbaar zijn met burgers in categorie II en IV.

Beide categorieën hebben te maken gehad met een onterechte afwijzing van
de Belastingdienst; de (financiële) gevolgen lopen echter uiteen.
Burgers in categorie II en IV zullen gemiddeld genomen aanzienlijk
langer in een benarde situatie hebben gezeten -- en nu nog zitten in het
geval van burgers in categorie II − in vergelijking met burgers in
categorie I. Burgers in categorie II hebben gemiddeld acht jaar geleden
een onterechte afwijzing ontvangen en wachten sindsdien nog steeds op
een oplossing voor hun problematische schulden. Burgers in categorie I
zijn daarentegen gemiddeld negen maanden na hun onterechte afwijzing
alsnog toegelaten tot een MSNP of WSNP met als gevolg een schuldenvrije
start.

## 3.3 [Voorbeeld van tegemoetkoming in casuïstiek]{.underline}

De leden van de fractie van het CDA vragen of het mogelijk is dat een
burger die een onterechte afwijzing heeft ontvangen en vervolgens een
afwijzing conform formeel juridische afwijsgronden op een MSNP-verzoek
heeft ontvangen door omstandigheden die het gevolg zijn van de
onterechte afwijzing, in categorie III valt en daarmee een schrijnende
behandeling kan plaatsvinden.

Deze situatie zal zich niet voordoen. Als burgers in categorie III een
afwijzing conform formeel juridische afwijsgronden hebben ontvangen,
waren deze redenen ook aanwezig bij de initiële aanvraag van gemiddeld
vierenhalve maand eerder. Bij deze initiële aanvraag waren deze
afwijsgronden echter niet de reden voor de afwijzing van de
Belastingdienst, maar is op een onterechte afwijsgrond afgewezen -- in
96% van de gevallen vanwege een belastingschuld of toeslagschuld boven
een door de Belastingdienst gehanteerd normbedrag. Om deze reden komen
burgers voor de onterechte afwijzing van de Belastingdienst van hun
originele aanvraag in aanmerking voor de forfaitaire tegemoetkoming.

> Het is mogelijk dat er bij de nieuwe aanvraag die op juiste gronden is
> afgewezen ook nieuwe juiste afwijsgronden zijn ontstaan, maar die
> afwijsgronden kunnen niet zijn ontstaan door de onterechte afwijzing
> van de Belastingdienst. Als een burger na de onterechte afwijzingen
> bijvoorbeeld nieuwe schulden heeft gemaakt, is dat in beginsel geen
> terechte afwijsgrond om het nieuwe verzoek af te wijzen.

De leden van de fractie van de VVD vragen aan de hand van welke
kenmerken een stabilisatieverzoek op dezelfde onterechte afwijsgronden
is afgewezen en in hoeveel gevallen dit is gebeurd.

Tijdens het onderzoek is gebleken dat de Belastingdienst gedurende een
bepaalde periode een aantal stabilisatieverzoeken vanuit pragmatische
overwegingen heeft afgehandeld als een MSNP-verzoek, waardoor op
dezelfde wijze geautomatiseerd een beoordeling heeft plaatsgevonden en
mogelijk onterecht is afgewezen. Op basis van de resultaten van het
huidige onderzoek is de inschatting dat 265 stabilisatieverzoeken als
MSNP-verzoek zijn behandeld. Zij zijn op vergelijkbare wijze via
dezelfde weg als een regulier MSNP-verzoek geautomatiseerd afgehandeld.
Stabilisatieverzoeken die zijn behandeld als stabilisatieverzoek zijn
dus niet meegenomen.

Voorts vragen zij op basis waarvan is gekozen voor een aanmeldperiode
van twaalf maanden voor echtgenoten en geregistreerde partners en waarom
deze aanmeldperiode voldoende is.

De aanmeldtermijn is gebaseerd op eerdere ervaringen in de uitvoering
van soortgelijke regelingen. Daaruit is gebleken dat het zowel voor
burgers als de uitvoering een redelijke termijn is. Een aanmeldperiode
van twaalf maanden geeft burgers voldoende tijd om zich te melden.
Daarnaast biedt het voor de uitvoering duidelijkheid. De echtgenoten en
geregistreerde partners komen niet als zelfstandig persoon voor in het
onderzoek naar de onterechte afwijzingen van de Belastingdienst. Echter,
de Belastingdienst kan door het onderzoek naar de onterechte afwijzingen
bij sommige getroffen burgers wel vaststellen dat er sprake is geweest
van een partner ten tijde van het initiële MSNP-verzoek. Of sprake is
geweest van een gemeenschap van goederen en een gezamenlijk verzoek is
niet uit het onderzoek gebleken. Na inwerkingtreding van de wet zullen
echtgenoten en geregistreerde partners die mogelijk in aanmerking komen
voor het tegemoetkomingsbeleid per post en telefonisch worden benaderd.
Indien deze echtgenoten en geregistreerde partners zich niet aanmelden,
zullen zij gedurende de periode van twaalf maanden nogmaals per brief en
telefonisch worden aangemoedigd om zich aan te melden voor de
tegemoetkoming. Gegeven dat zij meermaals worden benaderd gedurende een
periode van twaalf maanden, wordt een aanmeldperiode van twaalf maanden
voldoende geacht.

Deze leden vragen verder om hoeveel nabestaanden het gaat bij de
nabestaandenregeling en wat de uitvoeringskosten voor deze
nabestaandenregeling zijn.

Uit de uitvoeringstoets volgt dat ongeveer 5% van de burgers die bij
leven in aanmerking zouden komen voor een forfaitaire tegemoetkoming --
in totaal volgens het huidige onderzoek dus ongeveer 240 burgers −
inmiddels zijn overleden. Om hoeveel nabestaanden het gaat is thans niet
vast te stellen, omdat per burger het aantal nabestaanden kan
verschillen. Voorts is het niet mogelijk om te specificeren welk exact
deel van de uitvoeringskosten voor de nabestaandenregeling zijn.

De leden van de fractie van de SGP vragen waarom bij de
nabestaandenregeling is gekozen om ook aanverwante kinderen in
aanmerking te laten komen voor de forfaitaire tegemoetkoming.

Het kabinet ziet geen aanleiding om aanverwante kinderen uit te sluiten.
Bij de nabestaandenregeling wordt niet gekeken naar een verband tussen
de onterechte afwijzing van de Belastingdienst en het nadeel dat een
nabestaande hierdoor heeft ondervonden. Bij de nabestaandenregeling
wordt derhalve ook niet bekeken of de betreffende nabestaande ten tijde
van de onterechte afwijzing van de Belastingdienst deel uitmaakte van
het gezin van de getroffen burger. Het doel van de onverplichte
tegemoetkoming is het erkennen van de fout die gemaakt is door de
Belastingdienst. De Belastingdienst is daarbij van mening dat ook
wanneer een getroffen burger is overleden, deze tegemoetkoming nog
steeds moet worden uitbetaald. Voor de vormgeving van de
nabestaandenregeling is onder meer gekeken naar de kindregeling in de
Wht. Het kabinet acht een vergelijkbare regeling in dezen passend.

## 3.4 [Doorwerking voorgesteld tegemoetkomingsbeleid]{.underline}

De leden van de fracties van de VVD en het CDA vragen om een nadere
onderbouwing voor het niet uitzonderen van de tegemoetkoming bij het
bepalen van het vermogen in het kader van de inkomstenbelasting en bij
inkomensafhankelijke regelingen en om een reflectie op dat het vermogen
van een burger door de tegemoetkoming de vermogensgrenzen bij de
inkomstenbelasting en inkomensafhankelijke regelingen te boven zal gaan.

De vermogensgrens voor het recht op een bijstandsuitkering ligt in 2024
aanzienlijk lager dan voor de toekenning van inkomensafhankelijke
regelingen (zie tabel hieronder). Het heffingsvrije vermogen in 2025
bedraagt € 57.684. Het overgrote deel van de burgers ontvangt enkel de
forfaitaire tegemoetkoming. Gegeven de hoogte van deze tegemoetkoming −
te weten € 500 − is het niet waarschijnlijk dat (enkel) deze
tegemoetkoming ertoe leidt dat de betreffende vermogensgrenzen worden
overschreden. Mocht dat wel het gevolg zijn dan beschikt de betreffende
burger al over (relatief veel) vermogen. Burgers in categorie II en IV
ontvangen ook een bedrag gelijk aan de betaalde bedragen aan en de
verrekende bedragen door de Belastingdienst en de Dienst Toeslagen. Dit
bedrag is gemiddeld € 8.600. Burgers die deze tegemoetkoming ontvangen,
zijn burgers die nooit meer − of (veel) later in het geval van categorie
IV − hulp hebben gekregen bij hun schulden en zich veelal (nog) in
schrijnende situaties bevinden waardoor de kans klein is dat deze
burgers al over (een aanzienlijk) vermogen beschikken om na ontvangst
van de tegemoetkoming een vermogen te hebben dat de betreffende
vermogensgrenzen te boven gaat. Desalniettemin zullen burgers actief
worden gewezen op de mogelijke risico's. Daarnaast is in dit kader van
belang dat de tegemoetkoming naar verwachting -- afhankelijk van de
inwerkingtreding van de wet -- in de zomer of begin najaar van 2025 zal
worden uitbetaald en daarmee niet vlak voor de peildatum van 1 januari.

> Vermogensgrenzen inkomensafhankelijke regelingen

  -----------------------------------------------------------------------
  Toeslag                 Alleenstaand            Met partner
  ----------------------- ----------------------- -----------------------
  Zorgtoeslag             € 140.213               € 177.301

  Kindgebonden budget     € 140.213               € 177.301

  Huurtoeslag             € 36.952                € 73.904

  Kinderopvangtoeslag     Geen grens              Geen grens
  -----------------------------------------------------------------------

> Vermogensgrens participatiewet

  -----------------------------------------------------------------------
                          Alleenstaand            Met partner
  ----------------------- ----------------------- -----------------------
  Participatiewet         € 7.575                 € 15.150

  -----------------------------------------------------------------------

# Uitvoering en budgettaire gevolgen

De leden van de fractie van de PVV vragen om het verschil met eerder
gecommuniceerde aantallen over de onderzoekspopulatie toe te lichten en
of het denkbaar is dat later blijkt dat meer burgers moeten worden
tegemoetgekomen dan in het wetsvoorstel gecommuniceerd met mogelijk
budgettaire gevolgen.

In juni 2022 is gecommuniceerd dat ruim 400.000 brieven van in totaal
170.000 burgers waren gesignaleerd voor verder onderzoek in het kader
van een mogelijke onterechte afwijzing van een MSNP-verzoek door de
Belastingdienst. Verder onderzoek toonde vervolgens aan dat voor ruim
50.000 burgers mogelijk een MSNP-afwijzing was gevonden in de
onderzoeksperiode. Voor deze burgers moest nader worden onderzocht of er
inderdaad sprake was van een afwijzing van de Belastingdienst en of deze
afwijzing onterecht was. In deze populatie zitten ook burgers die zowel
in de MSNP- als de UHT-onderzoekspopulatie voorkomen.

Alle afwijzingen moesten handmatig worden beoordeeld voor de
onderverdeling afwijzing conform formeel juridische afwijsgronden of
onterechte afwijzing. Het onderzoek naar de MSNP-populatie − exclusief
UHT-populatie − is reeds afgerond en betreft ongeveer 4.840 burgers. Het
onderzoek naar de UHT-populatie wordt nu verricht. Bij de huidige stand
van zaken is de verwachting dat ongeveer 1.500 burgers van de
UHT-populatie ook in aanmerking komen voor het
MSNP-tegemoetkomingsbeleid, waardoor in totaal naar schatting 6.300
burgers een onterechte afwijzing van de Belastingdienst hebben
ontvangen. Zodra het gehele onderzoek is afgerond zal de Kamer worden
geïnformeerd over de uiteindelijke aantallen. De kans dat blijkt dat er
substantieel meer burgers tegemoetgekomen moeten worden dan de burgers
die nu in onderzoek zijn wordt relatief klein geacht. Mede gezien dat de
oorspronkelijke onderzoeksgroep groter was en juist kleiner is geworden
bij het vervolgonderzoek.

De leden van de fractie van de VVD vragen bij welke essentiële projecten
de capaciteit is verminderd om de benodigde IV-aanpassingen te kunnen
uitvoeren en wat de gevolgen hiervan zijn.

Het tegemoetkomingsbeleid MSNP is een essentieel project waarbij de
IV-werkzaamheden van Betalingsregeling Ondernemer (BRO) en
Betalingsregeling Burger (BRB) naar achteren zijn geschoven in het
portfolio. Bij BRO wordt gepoogd bedrijven makkelijker en sneller
uitstel van betaling te kunnen verlenen. Bij BRB kunnen burgers per post
of telefonisch een regeling aanvragen. Door het tegemoetkomingsbeleid
MSNP is het IV-werk voor deze trajecten lange tijd uitgesteld.

Voorts vragen deze leden wat de gevolgen voor de Belastingdienst zijn
als de wet niet op 1 maart 2025 in werking treedt.

Latere inwerkingtreding van de wet betekent dat voor de burgers in
categorie II en IV mogelijk meer schulden moeten worden kwijtgescholden
en mogelijk meer betaalde en verrekende bedragen moeten worden
terugbetaald. Daarnaast vinden er mogelijk verschuivingen plaats van
categorie IV naar I door afronding van schuldregelingen. Voor zowel het
bepalen van de mogelijke extra kwijtschelding en terugbetalingen als het
onderzoeken van verschuivingen in de categorieën, is capaciteit van
medewerkers nodig.

Na inwerkingtreding van de wet, kunnen burgers in categorie II zich nog
één jaar lang melden voor pseudo-MSNP en daarnaast hebben (ex-)partners
van burgers in alle categorieën die niet zelf een onterechte afwijzing
van de Belastingdienst hebben ontvangen een jaar de tijd om zich te
melden voor tegemoetkoming. Dit betekent dat voor deze periode voldoende
capaciteit beschikbaar moet zijn. In de uitvoeringstoets en bij het
bepalen van de benodigde capaciteit en budget is rekening gehouden met
inwerkingtreding van de wet op 1 maart 2025. Het grootste gedeelte van
het budget is daarom begroot voor 2025 en nog een deel voor 2026. Nu de
wet niet per 1 maart 2025 in werking is getreden, zal dit verschuiven.

De leden van de fracties van de VVD, NSC en het CDA vragen om een
toelichting ten aanzien van de totale tegemoetkomingskosten.

De totale tegemoetkomingskosten uit het wetsvoorstel zijn berekend op
basis van het ten tijde van de uitvoeringstoets geschatte aantal
gedupeerde burgers, te weten 6.300 burgers. De huidige inschatting van
de totale tegemoetkomingskosten die gedekt worden vanuit de FSV/MSNP
reservering binnen artikel 1 van de Financiënbegroting − exclusief de
kosten voor kwijtschelding − is circa € 12 miljoen.

Deze inschatting is gebaseerd op de volgende inschattingen en aannames:

\- De totale kosten voor de forfaitaire tegemoetkoming zijn circa € 4
miljoen. Hierbij wordt uitgegaan van 1,25 onterechte afwijzingen van de
Belastingdienst per burger.

\- De totale kosten van het bedrag gelijk aan de betaalde bedragen aan
en verrekenende bedragen door de Belastingdienst en de Dienst Toeslagen
zijn circa € 6 miljoen. Het gemiddelde bedrag is hierbij € 8.600, met de
aanname dat bij de UHT-burgers ten aanzien van deze betalingen en
verrekening al voor 40% zijn gecompenseerd vanuit de UHT.

\- De totale kosten van de pseudo-MSNP zijn circa € 2 miljoen. Hierbij
is uitgegaan van een gemiddelde afloscapaciteit € 3.600 per burger en
van twee aannames: 1) 20% van de burgers in categorie II is reeds
schuldenvrij en 2) 50% van de burgers in categorie IV heeft hun
afloscapaciteit voldaan.

De huidige inschatting van de verwachte kwijtscheldingskosten is circa
€ 11 miljoen, gebaseerd op een gemiddelde kwijtschelding van € 18.800
per burger en de aanname dat bij UHT-burgers reeds 90% van de schuld
vanuit de UHT is kwijtgescholden. Hierbij is het relevant om te
vermelden dat het aannemelijk is dat een groot deel van deze schulden
reeds oninbaar was en dat deze schulden ook grotendeels zouden zijn
kwijtgescholden als de getroffen burgers wel in een MSNP-traject waren
gekomen.

De leden van de fracties van de VVD, SGP, het CDA en NSC vragen naar een
reflectie op het feit dat bijna veertig procent van de totale kosten van
de tegemoetkomingsregeling voor de uitvoering van de
tegemoetkomingsregeling en dat het onderzoek grotendeels handmatig
plaatsvindt, terwijl voor een aanzienlijke groep burgers al is bepaald
in welke categorie zij vallen. Verder vragen deze leden hoe de
uitvoeringskosten bij deze tegemoetkomingsregeling zich verhouden tot
vergelijkbare regelingen.

De uitvoeringskosten zijn met bijna veertig procent hoog, maar dit is
inclusief de hoge kosten voor het onderzoek naar onterechte
MSNP-afwijzingen van de Belastingdienst, dat erg complex en
arbeidsintensief is. Dit onderzoek is al deels afgerond, maar een
significant deel van de UHT-overlapdossiers moet nog worden onderzocht.
Daarnaast is voldoende capaciteit nodig voor het handmatig en
geautomatiseerd onderzoeken van de betaalde en verrekende bedragen, wat
ook een complex onderzoek is.

Voorts zijn de totale uitvoeringskosten te verklaren door de standaarden
die eerder door de Belastingdienst zijn gehanteerd bij het bieden van
herstel, zoals bij de compensatieregeling Selectie aan de Poort. Dit
betekent bijvoorbeeld dat er een apart klantvolgsysteem en een apart
registratiesysteem met database worden gebouwd. Daarnaast wordt voorzien
in een eigen website waar burgers inzage kunnen krijgen in hun dossier
inzake de onterechte afwijzing van hun MSNP-verzoek door de
Belastingdienst. Aangezien de MSNP-populatie aanzienlijk kleiner is dan
de populatie van de eerdergenoemde compensatieregeling Selectie aan de
Poort terwijl dezelfde voorzieningen worden ingericht, zijn de relatieve
uitvoeringskosten per burger voor het bouwen van een persoonlijke
website hierdoor hoger bij MSNP dan bij Selectie aan de Poort.

Daarnaast speelt de omstandigheid dat wordt ingezet op zo veel mogelijk
direct contact met de getroffen burgers een belangrijke rol bij de
hoogte van de totale uitvoeringskosten. Het gaat hierbij onder meer om
het proactief attenderen van burgers op hun recht op een tegemoetkoming
en het bespreken van hun problemen dan wel bezwaren. Uit gesprekken met
getroffen burgers en met de VNG blijkt dat bij veel burgers het
vertrouwen in de overheid ernstig is geschaad. Direct contact met de
getroffen burgers -- via post, telefoon en fysiek − is daarom van groot
belang, maar dit vraagt wel de nodige capaciteit. Deze aanpak -- die in
vergelijking met vergelijkbare regelingen nog persoonlijker is − gaat
daarom gepaard met relatief hoge uitvoeringskosten.

De leden van de fractie van de VVD vragen waarom voor de uitvoering van
het tegemoetkomingsbeleid niet is gekozen voor een (deels) centrale
voorziening.

Dit zou het proces voor de burger moeilijker kunnen maken dan nodig is.
Normaliter meldt de burger zich bij zijn woongemeente voor
schuldhulpverlening. Bij het tegemoetkomingsbeleid is één van de
uitgangspunten dat wordt aangesloten bij het reguliere MSNP-traject.
Gelet daarop is niet voorzien in een centrale voorziening. Voorts sluit
de keuze voor geen centrale voorziening aan op het aanbod van de VNG.
Burgers in categorie II kunnen thans via hun woongemeente al
schuldhulpverlening krijgen. Het zou niet wenselijk zijn als na
inwerkingtreding van de wet de werkwijze moet worden gewijzigd.

De leden van de fractie van NSC vragen of het klopt dat de totale kosten
van de tegemoetkomingsregeling € 38 miljoen bedragen.

Het klopt dat de totale kosten van de tegemoetkomingsregeling in de
uitvoeringstoets zijn geraamd op € 38 miljoen. Het bedrag van € 38
miljoen is opgebouwd uit circa € 12 miljoen aan tegemoetkomingskosten,
circa € 11 miljoen aan kwijtscheldingskosten en € 15 miljoen aan
uitvoeringskosten. De kwijtscheldingskosten gaan niet ten koste van het
begrotingsartikel FSV/MSNP.

De leden van de fractie van het CDA vragen hoe het geraamde bedrag aan
totale tegemoetkomings- en uitvoeringskosten zo afwijkt van het eerder
geraamde bedrag van € 115 miljoen en of deze afwijking het effect is van
dat is gekozen voor een vaste forfaitaire tegemoetkoming van € 500 per
onterechte afwijzing.

De lagere tegemoetkomingskosten zijn te verklaren, doordat bij de
eerdere schattingen werd uitgegaan van een veel grotere groep categorie
II burgers (2.650 burgers) dan nu wordt ingeschat (huidige inschatting
inclusief UHT-burgers is 650 burgers). Ten tijde van die raming was het
onderzoek en de categorisering nog niet gestart, waardoor de verdeling
grotendeels op een eerste inschatting was gebaseerd.

De wijziging van € 500 per zes maanden naar een forfaitair bedrag van
€ 500 per onterechte afwijzing van de Belastingdienst heeft weinig
gevolgen voor de totale tegemoetkomingskosten voor de burgers in
categorie I en categorie III aangezien hun wachttijd gemiddeld
respectievelijk negen maanden en vierenhalve maand was. Voor burgers in
categorie II levert deze aanpassing wel een vermindering in de totale
tegemoetkomingskosten op, omdat zij gemiddeld al acht jaar wachten op
hulp bij hun schulden.

# Doenvermogen

De leden van de fractie van de VVD vragen op welke manier de
Belastingdienst partners en kinderen zal benaderen en op welke manier
deze groepen zal helpen.

De partners en kinderen die nabestaanden zijn van burgers in de
populatie, zullen ambtshalve de tegemoetkoming ontvangen en hierover
geïnformeerd worden door middel van een beschikking. Daarnaast zijn er
de partners van burgers in de populatie die mogelijk ook zelf in
aanmerking komen voor een tegemoetkoming, omdat zij ten tijde van de
door de Belastingdienst onterecht afgewezen MSNP-aanvraag geregistreerd
partner waren van of getrouwd waren met een burger die in de
MSNP-populatie valt en niet zelf een onterechte afwijzing van de
Belastingdienst hebben ontvangen. Het gaat hier dus niet om de
nabestaandenregeling. Deze (ex-)partners die de Belastingdienst tijdens
het onderzoek naar de onterechte afwijzingen heeft kunnen identificeren
en die mogelijk in aanmerking zullen komen, zullen na inwerkingtreding
van de wet per post en telefonisch worden benaderd. Indien zij zich niet
aanmelden, zullen zij gedurende de periode van twaalf maanden nogmaals
per brief en telefonisch worden aangemoedigd om zich aan te melden voor
een tegemoetkoming.

Voorts vragen deze leden aan de hand van welke signalen het
tegemoetkomingsbeleid eventueel wordt bijgesteld en waarom er geen vaste
momenten zijn waar wordt gekeken of het beleid moet worden vastgesteld.

Gezien de termijn waarin de Belastingdienst verwacht uitvoering te
kunnen geven aan de tegemoetkomingsregeling en dat het
tegemoetkomingsbeleid betrekking heeft op een specifieke situatie, wordt
niet voorzien in een evaluatiebepaling. Het voorgaande laat onverlet dat
de Belastingdienst gedurende de uitvoering nauwlettend in de gaten zal
houden of bijsturing gewenst is. Hierbij zal niet worden gewerkt met
vaste momenten om te kijken of bijsturing gewenst is. Als zou worden
gekozen voor vaste momenten, bijvoorbeeld elke vier maanden, bestaat het
risico dat bijsturing te laat kan zijn aangezien de Belastingdienst na
inwerkingtreding van de wet spoedig tegemoetkomingen ambtshalve wil gaan
toekennen. In de communicatie met burgers wordt iteratief gewerkt,
waardoor alle signalen die worden ontvangen meteen verwerkt worden.
Mocht er een eenduidig signaal naar voren komen, dan zal de communicatie
of het uitvoeringsbeleid hierop worden aangepast met als doel een hogere
respons te halen.

Deze leden vragen daarnaast wat ermee wordt bedoeld dat de
Belastingdienst naar verwachting het tegemoetkomingsbeleid binnen een
redelijke termijn zal uitvoeren.

> Het kabinet acht het wenselijk dat de getroffen burgers zo snel
> mogelijk tegemoet worden gekomen. Voor de uitvoering van het
> tegemoetkomingsbeleid op korte termijn zijn al voorbereidingen met
> relevante partijen getroffen, zoals de VNG. Het voornemen is om na
> inwerkingtreding van de wet binnen drie maanden de onverplichte
> tegemoetkomingen die ambtshalve worden uitgekeerd, aan de getroffen
> burger uit te keren. Als burgers in bezwaar gaan, zal drie maanden
> extra nodig zijn voor de toepassing van het tegemoetkomingsbeleid van
> deze burgers.

De leden van de fractie van de VVD en NSC vragen of het kabinet de
effecten van de tegemoetkomingsregeling gaat monitoren en of, en zo ja,
hoe de Tweede Kamer zal worden geïnformeerd over de uitkomsten hiervan.
Verder vragen deze leden of de Tweede Kamer kan sturen op een
invoeringstoets.

Voor toekomstige tegemoetkomingsregelingen kunnen de ervaringen met de
onderhavige tegemoetkomingsregeling waardevol zijn. Het kabinet
onderschrijft dan ook het belang van het monitoren (van de uitvoering)
van de tegemoetkomingsregeling. Gelet daarop zal de Belastingdienst dan
ook (de uitvoering van) de tegemoetkomingsregeling nauwlettend
monitoren. Er is via de VNG nauw contact met de gemeenten, zodat
signalen van schuldhulpverleners snel verwerkt kunnen worden.

In dit kader zou een invoeringstoets behulpzaam kunnen zijn. Bij een
invoeringstoets wordt gekeken naar hoe een maatregel uitpakt voor de
doelgroep en voor de uitvoering. Elk jaar selecteert de Belastingdienst
een aantal maatregelen die worden onderworpen aan een invoeringstoets,
waarbij veel aandacht is voor compensatie- en tegemoetkomingsregelingen.
De Belastingdienst onderstreept het belang van het tijdig bijsturen bij
dergelijke regelingen. Uw Kamer zou het belang van het doen van een
invoeringstoets in dezen kunnen onderstrepen door hier een motie over
aan te nemen. Het kabinet zal uw Kamer, net als bij de
compensatieregeling Selectie aan de Poort, informeren over de voortgang
van de uitvoering van de tegemoetkomingsregeling. Dit kan bijvoorbeeld
plaatsvinden via de stand van zakenbrief Belastingdienst.

Tevens vragen deze leden om een inschatting wanneer de wet in werking
zal treden.

Inwerkingtreding van de maatregelen is afhankelijk van de behandeling
van het wetsvoorstel in uw Kamer en vervolgens de behandeling in de
Eerste Kamer. Vanuit de uitvoering staat alles gereed om op korte
termijn, in ieder geval per 1 april 2025, het wetsvoorstel uit te
voeren. Gelet op het tijdsverloop tot op heden, waarbij uw Kamer de
behandeling van het wetsvoorstel voortvarend heeft opgepakt, lijkt het
voor regelgeving vaste verandermoment 1 juli 2025 realistisch.

# Advies en consultatie

De leden van de fractie van de VVD vragen hoe de internetconsultatie van
twee weken zich verhoudt tot de veel langere tijd die nodig is geweest
om het tegemoetkomingsbeleid en wetsvoorstel uit te werken.

Het wetsvoorstel maakte deel uit van het Belastingplan 2025, met een
wetgevingsproces dat veel korte deadlines kent en dat normaal gesproken
niet wordt geconsulteerd op internetconsultatie.nl. Omdat het kabinet
het wel van belang achtte om de maatregelen in het wetsvoorstel te
consulteren, is in het krappe tijdpad van het Belastingplan 2025 de
termijn van twee weken gevonden voor consultatie. Het advies van de
Afdeling heeft ertoe geleid dat het kabinet heeft besloten het
wetsvoorstel uit het Belastingplan 2025 te halen en als zelfstandig
wetsvoorstel − zonder dit aangepaste wetsvoorstel opnieuw te consulteren
− bij uw Kamer in te dienen nadat dit was aangepast.

Daarnaast vragen deze leden hoe het kabinet het risico op niet-gebruik
van de tegemoetkomingsonderdelen, met name de pseudo-MSNP, inschat nu
niet wettelijk is voorzien in een grondslag voor gegevensdeling met
gemeenten en of het kabinet het standpunt deelt dat gegevensdeling een
oplossing kan zijn voor het voorkomen van niet-gebruik.

Het risico op niet-gebruik kan alleen betrekking hebben op het
schuldenvrij maken bij overige schuldeisers − niet zijnde de
Belastingdienst of de Dienst Toeslagen − van burgers in categorie II en
IV (ongeveer 12% van alle onterecht afgewezen burgers). De forfaitaire
tegemoetkoming, terugbetaling van betaalde en verrekende schulden en de
kwijtschelding van schulden bij de Belastingdienst en de Dienst
Toeslagen zullen namelijk ambtshalve plaatsvinden. Alleen het ambtshalve
toepassen van de pseudo-MSNP is niet mogelijk. Burgers in categorie IV
die geen gebruik maken van deze mogelijkheid zullen dan zelf de
resterende afloscapaciteit moeten voldoen om een schuldenvrije start te
realiseren.

Het kabinet hoopt dat alle burgers in categorie II -- voor zover sprake
is van problematische schulden − en IV gebruik maken van de mogelijkheid
dat de Belastingdienst namens de burger de (resterende) afloscapaciteit
voldoet. Bij de uitwerking van het tegemoetkomingsbeleid is onderzocht
of een wettelijke grondslag voor gegevensdeling in dezen passend en
wenselijk is. In het algemeen deel van de memorie van toelichting is
toegelicht waarom uiteindelijk niet is gekozen voor een wettelijke
grondslag voor gegevensdeling.[^14] Een wettelijke grondslag zou
mogelijk kunnen bijdragen aan het bereiken van de getroffen burgers en
daarmee wellicht ook eventueel niet-gebruik kunnen voorkomen. Of het
delen van gegevens met gemeenten na een wettelijke grondslag
daadwerkelijk leidt tot minder of geen niet-gebruik is onzeker, zeker
als hierbij in ogenschouw wordt genomen welke stappen de Belastingdienst
zelf al zet om de getroffen burgers te bereiken en veel
tegemoetkomingsonderdelen ambtshalve worden toegepast. De
Belastingdienst gaat op meerdere manieren contact proberen te leggen met
de getroffen burgers. Mocht een getroffen burger niet ingaan op de
contactverzoeken en brieven van de Belastingdienst, dan is het de vraag
of die burger vervolgens wel ingaat op een contactverzoek van een
gemeente. De NVVK heeft bij de internetconsulatie zelf ook opgemerkt dat
een getroffen burger om welke reden dan ook geen schuldhulpverlening via
een bepaalde gemeente wil -- bijvoorbeeld door eerdere ervaringen met
schuldhulpverlening via die gemeente − en het dus twijfelachtig is of
een burger wel ingaat op contactverzoeken vanuit een gemeente.[^15] De
hiervoor genoemde onzekerheid afgezet tegen de (juridische) bezwaren
voor een wettelijke grondslag, maakt dat volgens het kabinet een
wettelijke grondslag in dezen niet wenselijk en passend is.

Voorts acht het kabinet een grondslag voor gegevensdeling niet
noodzakelijk nu het risico op niet-gebruik niet hoog wordt ingeschat.
Het risico op niet-gebruik wordt niet hoog ingeschat, omdat wordt
ingezet op zo veel mogelijk direct contact met de getroffen burgers en
de Belastingdienst de getroffen burgers zo veel mogelijk ambtshalve
tegemoet gaat komen. Alleen bij de pseudo-MSNP is ambtshalve
tegemoetkoming onmogelijk. Voor het starten van een pseudo-MSNP is wél
een handelingsactie van de burger vereist. Mocht gedurende de uitvoering
van de tegemoetkomingsregeling blijken dat aanpassing van bijvoorbeeld
de communicatiestrategie nodig is dan wordt hier zo snel mogelijk op
ingespeeld door onder meer contact op te nemen met betrokken partijen
als de VNG. Het risico op niet-gebruik wordt op deze wijze gemitigeerd.

> De Staatssecretaris van Financiën
>
> T. van Oostenbruggen

[^1]: Kamerstukken II 2024/25, 36675, nr. 4, p. 9.

[^2]: Kamerstukken II 2023/24, 31066 nr. 1376 en kamerstukken II
    2022/23, 31066, nrs. 1131 en 1231.

[^3]: Kamerstukken II 2024/25, 36675, nr. 3, p. 39--44.

[^4]: Het totaal bedraagt meer dan 100% vanwege afronding.

[^5]: Onder grensbedrag wordt verstaan een afwijzing vanwege een
    belastingschuld of toeslagschuld boven een door de Belastingdienst
    gehanteerd normbedrag.

[^6]: Categorie I of IV: gegeven dat het nog onduidelijk is wanneer het
    wetsvoorstel in werking zal treden, is het voor burgers die op dit
    moment in een lopend MSNP- of WSNP-traject zitten nog niet zeker of
    dit traject is afgerond bij inwerkingtreding van de wet.

[^7]: Kamerstukken II 2024/25, 36675, nr. 3, p. 12.

[^8]: Zie artikel 4, derde lid, van het wetsvoorstel Wet onverplichte
    tegemoetkoming onterechte afwijzing buitengerechtelijke
    schuldregeling.

[^9]: Kamerstukken II 2024/25, 36675, nr. 3, p. 7-8.

[^10]: Kamerstukken II 2024/25, 36675, nr. 3, p. 9.

[^11]: Kamerstukken II 2023/24, 31066 nr. 1376.

[^12]: Artikel 73.5.1. LI 2008.

[^13]: Kamerstukken II 2024/25, 36675, nr. 3, p. 20.

[^14]: Kamerstukken II 2024/25, 36675, nr. 3, p. 41.

[^15]: Kamerstukken II 2024/25, 36675, nr. 3, p. 41.
